---
title: "דור ה- Y (מאמר)"
type: "מאמר"
---

ש: מרבים לדבר במערב על דור ה-Y. מה הגדרתו?

ת: הוא ההמשך של דור הX-, ונקרא גם דור המילניום, כלומר נולד בערך לפני
40-30 שנה. כמובן יש בימינו עוד דור: דור ה-Z.

ש: מה המאפיינים שלו?

ת: המאפיין הראשי הוא טכנולוגיה מאוד מפותחת של מחשבים. מגיל צעיר הוא שולט
על אמצעי זה, וזה קובע במידה רבה את אופיו.

ש: בתחום העבודה...

ת: כמובן. אך גם בתחום הלימודים, בתחום התרבות ובתחום הקשרים החברתיים.

ש: לכאורה זה טוב. המחשב עוזר רבות.

ש: עוזר יותר מדי. אנשים נעשו עצלנים, חסרי יוזמה, בורחים מאחריות. כמו
שדור זה צורך מזון מהיר, כך הוא משועבד למהירות ולקלות בכל התחומים. הוא לא
יציב. הוא גר בבית הוריו ולא גר בבית הוריו. הוא מתחתן ולא מתחתן.

ש: מה פירוש מתחתן ולא מתחתן?

ת: חלק גדול חיים יחד בלי נישואים, והמתחתנים דוחים זאת לגיל מבוגר. וגם מי
שנשוי, הנישואים רופפים כי האדם מאוד מרוכז בעצמו.

ש: בסיכום הוא עצלן ואנוכי.

ת: כן במידה רבה. הוא חסר אידיאליזם. הוא מה שנקרא "האדם הטכנולוגי". אבל
הוא גם לא כך כך יציב לגבי התמדה במקום עבודה.

ש: מה כן האידיאלים שמענינים אותו?

ת: יחסים חברתיים תקינים. ודאי זה חשוב. אמנם יש גם בזה מימד אגואיסטי, אבל
בכל זאת, זה ערך. ומאותה סיבה הוא מתענין באקולוגיה, שגם בזה יש צד
אגואיסטי, ובכל זאת זה אידיאל.

ש: האם באמת המאפיינים האלה כל כך חדים לעומת הדור הקודם, דור ה-X?

ת: ודאי לא. זה מאוד מעורפל. סוציולוגיה אינה מתמטיקה.

ש: הוא גם בעד חופש ביטוי...

ת: נכון. זו מעלה. אך זה גם חסרון. חופש ביטוי לגבי דברים מקולקלים מפלס
להם את הדרך. יש עוד מעלה: חשיבה לא בריאות פיזית ונפשית.

ש: ומה הוא עושה בשביל זה?

ת: משתדל לא לעבוד כמו חמור יומם ולילה, אלא להשאיר זמן למשפחה. טוב מאוד.
אבל לא די בכך. צריך אורח חיים בריא, אך ההוא שקוע מאוד בתרבות הצריכה,
צורך מה שנצרך ומה שלא נצרך ,והורס לעצמו את החיים. הוא גם שבוי במשחקי
וידאו ובצפיה באינטרנט יומם ולילה.

ש: בסיכום, דור די מטריאליסטי. אבל האם זה נוגע לנו בארצנו?

ת: ודאי. אינינו חיים בחלל ריק. אנו סופגים תרבות זו ביודעים ושלא ביודעים.
וכמובן היא מזיקה לאין ערוך יותר ממה שהיא מועילה.

ש: אז מה הפתרון?

ת: התרופה ,לפי מרן הרב קוק, היא להוסיף אהבה ואמונה, אהבת ישראל ואמונה
בד'.

ש: יש עוד הרבה מה לנתח, ובכל זאת נעבור לדור ה-Z.

ת: כן. הוא מי שנולד החל משנת המילניום, זאת אומרת, לפני 20 שנה בערך,
כלומר ילדים ונערים.

ש: ומה מעניין אותם?

ת: המחשבים – עוד יותר. זהו דור המסכים, דור הפלזמה. התינוק נולד עם טלפון
סלולרי ביד, והוא מחובר אליו כמו אל אינפוזיה על ידי חוט טבורי חברתי:
פייסבוק, טוויטר, ואצאפ, אינסטגרם, יוטיוב ועוד.

ש: זה המזון שלו...

ת: כן. מזון חזותי. הוא קולט הכל דרך עיניים וחוויות. החיבור לרשת הוא
החיים שלו.לעומת דור ה-Y, "האדם הטכנולוגי", דור ה-Z הוא "האדם הסלולרי".

ש: אנו מכירים היטב את חסרונות הסלולרי "החכם": סרטי תועבה, כפירה, לשון
הרע, הבלים, עלבונות, אבל יש בו גם צד טוב שהוא מחבר בין אנשים...

ת: זו התחברות שטחית מאוד, לא קשר עמוק של חברות. זו גם התחברות גלובלית
משטיחה, הנותנת לגיטמציה לכל מהלכי רוח אנוש: כגון נטיות הפוכות, זלזול
בערכים לאומיים.

ש: שכרו יוצא בהפסדו.

ת: כן. זו ממש התמכרות כמו סמים או אלכוהול. וכן רוב בני הנוער נפגעו
מבריונות רשת.

ש: ומה עם תחום העבודה אצל דור ה-Z?

ת: בסדר. לומדים, יוזמים. כמובן לא לומדים מדעי הרוח, אלא רק דברים פרקטיים
מעשיים.

ש: ומה יהיה עם דור ה-Z? הרי אין יותר אותיות?!

ת: אינינו יודעים. אנו שואפים שבעם ישראל זה יהיה דור ה-A.

ש: מה זה A?

ת: אנכי ד' אלהיך.

ש: זה מציאותי? הרי גם במדינתנו הדור מאוד מטריאליסטי!

ת: לא נכון. הוא מאוד אידיאליסטי, כמבואר באריכות אצל מרן הרב קוק במאמר
"הדור" ובספר "אורות". נכון שהוא אינו מודע לכך, אבל אור אלהי גדול זורח
בקרבו.

ש: במה זה בא לידי ביטוי?

ת: אהבת עם ישראל, אהבת הארץ, אהבת המדינה, מסירות נפש בצבא, מידות טובות.
אשרינו שזכינו. כמובן עוד ארוכההדרך.

ש: ובסיכום?

ת: קדימה אל דור ה-A. דור ה-א.

- פורסם בשאילת שלמה 606

==

==

