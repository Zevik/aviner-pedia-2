---
title: "האם יש מעלה באולימפיאדה (מאמר)"
type: "מאמר"
---

**שאלה:** האם האולימפיאדה היא עבודה זרה?

**תשובה:** האולימפיאדה מעולם לא הייתה עבודה זרה, אלא תחרות ספורט שצרפו
לה עבודה זרה, מהסיבה הפשוטה שאז היו מצרפים לכל דבר עבודה זרה. כמובן
באולימפיאדה בימינו אין עבודה זרה. על כל פנים, ספורט תחרותי זה שטויות
ומוגדר כ"מושב לצים" (עבודה זרה יח, ב). שאדם עצמו יעשה ספורט לחזק את עצמו
או אפילו כדי להתאוורר – זה בסדר. אבל להסתכל על אנשים אחרים מתעסקים
בספורט זה איסור של מושב לצים.

על אחת וכמה שלא שייך להעריץ ספורטאים. צריך להעריץ תלמידי חכמים, אנשי
חסדים, חיילים שמוסרים את נפשם, לא איזה אדם שיכול להכניס כדור לאיזה שהו
מקום.

פעם שאלו ת"ח גדול אחד בישוב הישן בירושלים אם מותר לשחק כדורגל בשבת. הרב
שאל: מה זה כדורגל? אמרו לו: מנסים לשים כדור ברשת. אמר: אפשר לשים ביום
שישי. אמרו: לא, רוצים לשים דווקא בשבת. אמר: למה? אמרו: ככה ויש איזה
קבוצה שמפריעה. אמר: אם מדובר במשוגעים - שוטה פטור משבת. הוא אמר זאת
בתמימות. אבל רואים מסיפור זה שכל זה הבל אחד גדול. תלמידים חכמים תמיד
התנגדו לזה. אדם צריך להתעסק בדברים חיובים לא בשטויות.

