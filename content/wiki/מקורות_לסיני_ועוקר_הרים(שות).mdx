---
title: "מקורות ל\"סיני ועוקר הרים\"(שו\"ת)"
type: "שו\"ת"
---

מקורות ע"י הרב מרדכי ציון

הסביר רבנו הרב צבי יהודה שיותר מזה: "סיני" הוא לא בקיאות בעלמא, אלא
התקשרות ודבקות בעצמיות התורה, על כן "סיני" כולל גם את כל החריפות ולכן
הוא דרגת תלמיד חכם שמעל החריפות הרגילה הנראית כמין יתרון כשלעצמו (שיחות
הרב צבי יהודה – תלמוד תורה עמ' 42-40).

והגר"א נבנצל כתב לי: "איני יודע".

והגר"ח קנייבסקי כתב לי: "בלע הכי בהכי".

והג"ר מרדכי אלמקייס, מח"ס שו"ת ויכתוב מרדכי, כתב לי: "כבר הביא דבריו
בהקדמת שו"ת יביע אומר ח"א אות ז' ודחאם והעלה שגם בזה"ז סיני עדיף. ויתרה
מזו, כתב שם שגם לדעת מהר"ש קלוגר סיני עדיף, אלא שאין ראיה מהש"ס לכך
עיי"ש".

והגר"ע יוסף דחה דברי הגרש"ק (שו"ת יביע אומר ח"א בפתיחה אות ז. הליכות
עולם בדברי פתיחה עמ' כד והלאה).

בס' וישמע משה (ח"ב עמ' רטו) הזכיר בפני הגרי"ש אלישיב דברי הגרש"ק הנ"ל
ושאלוהו על כך, והשיב: "זו סברא יפה ובאמת אם היתה השאלה של הגמרא בזמננו
יש להסתפק דאולי היתה הגמ' אומרת עוקר הרים עדיף, או על כל פנים הייתה
נשארת בתיקו".

מובא בקובץ הדרום (תשרי תשס"ה עמ' 97) מה שכתב הרב חיים ג'קטר בזה: "פעם
שמעתי ממו"ר הגאון הרב אהרן ליכטנשטיין שליט"א (בשיעור בישיבת הר עציון)
שאע"פ שהגמ' הכריעה שסיני ועוקר הרים - סיני עדיף, מ"מ הרב שלמה קלוגר אמר
שבימיו שיש מסורת הש"ס ועין משפט נר מצווה יש לומר שעוקר הרים עדיף. הגר"א
ליכטנשטיין שליט"א הוסיף שכל שכן בימינו שישנם סדרת ספרים כמו אנציקלופדיה
תלמודית, אוצר הפוסקים ועוד שיש לומר שכולם לא פליגי שעוקר הרים עדיף
בימינו. אולם לעומת זאת, הציע תלמידי בנימין וויסאצקי שהיות ובימינו שיש
כמות ענקית של ספרים, הרבה יותר מדורות הקדמונים, הצורך גדול יותר בימינו
ל'סיני' כדי לסדר את השיטות (דוגמא מובהקת לכך היא הגאון הרב עובדיה יוסף
שליט"א). והוסיף תלמידי שמחה תראפ שיש עוד חשש גדול ויצר הרע גדול בימינו
לחדש חידושים כפי רוח הזמן ולתאם דברי תורתינו הקדושה לרוח העולם המערבי.
לכן ישנה סכנה רוחנית לעוקר הרים בימינו. ועל כן סיני עדיף, כיוון שלא ירשה
לעוקרי הרים לסטות מדרך התורה" (וכן מובא בירחון 'יתד המאיר' אייר תשע"ג
במכתבו של הרב יששכר דוב הופמן מברוקלין).

החזו"א אמר טעם למה אפילו שבגמרא אמרו שסיני עדיף מ"מ פעמים רבות פוסקים
כעוקר הרים, ורבה ורב יוסף הלכה כרבה (ב"ב קיד, ב), כי כשחולקים והסיני
מביא ברייתא מפורשת, שוב אין מחלוקת כי זו ברייתא מפורשת. המחלוקת נשארה רק
במה שנחלקו בסברא, א"כ בסברא עוקר הרים חזק יותר (מנחת תודה עמ' כ).

