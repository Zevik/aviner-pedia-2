---
title: "שלום עם צפון קוריאה?! (מאמר)"
type: "מאמר"
---

ש: העולם צוהל על השלום שהושג בין אמריקה לצפון קוריאה. ודאי אנו שותפים!
הרי עם ישראל הוא מתלמידיו של אהרן אוהב שלום ורודף שלום!

ת: מאוד נקוה. בינתיים הכל מילים. נקוה שהמילים ייהפכו למעשים. אינינו
נביאים ואינינו יודעים עתידות. לכן, אין לנו דרך אחרת אלא אינדוקציה, כלומר
היסק כללי מתוך מקרי העבר הפרטיים. כמובן, גם זה אינו היסק בטוח.

ש: ומה אומר העבר בצפון קוריאה? למה בכלל קוריאה פתאום התפלגה לשתי מדינות
אויבות בלב ובנפש?

ת: קוריאה סבלה הרבה כיבושים. בשנת תר"ע, היא נפלה בידי היפנים. כאשר
היפנים הובסו על ידי בעלות הברית במלחמת העולם השניה, היא חולקה לשתים בין
שתי המעצמות הגדולות המנצחות במלחמה: בצפון, רוסיה, ובדרום, ארצות הברית.
ולמה לא התאחדו שוב? כי אחרי המלחמה, רוסיה וארצות הברית הפכו ליריבים
קשים, מה שנקרא המלחמה הקרה. מהר המתח עלה בין שתי המדינות, שאימצו משטרים
פוליטיים מאוד מנוגדים. בשנת תש"י מלחמה פרצה ביניהן שארכה שלוש שנים, ומאז
לא נחתם שלום מעולם בין שתי המדינות. היום הם אויבות מושבעות והגבול הינו
בלתי עביר לחלוטין. והן מדינות שונות בתכליתם. דרום קוריאה היא דמוקרטיה
עשירה, הפונה אל החוץ ואל טכנולוגיות חדשות, לעומת צפון קוריאה שהיא המדינה
הכי סגורה בעולם. אף אחד לא רשאי להיכנס או לצאת. אסור להשתמש באינטרנט.
התושבים חיים בעוני מחריד, חיים בפחד מפני השליט, אדם אוטוריטטיבי שהם
חייבים להעריץ, דיקטטור שיש לו פצצה גרעינית ומרבה בניסויים כדי לשכללה,
ומדאיג לא רק את שכניו בדרום קוראיה, אלא גם את העולם כולו.

ש: אבל עכשיו סוף סוף, עשו שלום, אם כן הכל טוב ויפה?

ת: צריך מעשים. ימים יגידו. מרן הרב קוק כותב פעמים רבות, שיש הבדל בין
שלום חיצוני של אינטרסים, שעלול להתמוטט כאשר האינטרסים ישתנו לבין שלום
פנימי הנובע מאהבה אמיתית של הבריות (שמונה קבצים ה עד. עין איה ברכות ט
רעא).

ש: ואולי יש כאן באמת אהבה...

ת: קשה לחשוב. הרי כלל גדול יש: קודם אדם צריך לאהוב את משפחתו ולהטיב
למשפחתו. כאשר מילא חובה זו, עליו להטיב לעמו. סיים להטיב לכל בני עמו, אז
יעבור לעמים אחרים. וכאשר כל המין האנושי יחיה באושר, אז יבוא תורם של בעלי
חיים (מרן הרב קוק, עין איה, מעשרות). אך שליט צפון קוריאה, אינו אוהב את
עמו. הוא מהדיקטטורים הגרועים בעולם. כדי להישאר בשלטון הוא רצח מתנגדים
רבים, כולל בני משפחתו. שלטונו מבוסס על פחד האוכלוסיה וגם על נשק גרעיני,
כי כל מדינה מאוד תהסס לתקוף אותו, כיון שהוא יכול להגיב בפצצה גרעינית, עם
טווח של אלפי קילומטרים. לכן עיצומים כלכליים לא הרתיעו אותו. והוא אירגן
מחנות ריכוז למאתים אלף מבני עמו. קשה לסמוך עליו.

ש: אז למה הוא מדבר על שלום?

ת: כנראה גם הוא מפחד מארצות הברית. כאמור, ימים יגידו.

נמשיך להתפלל לתיקון עולם במלכות שדי.

- פורסם בשאילת שלמה 550

