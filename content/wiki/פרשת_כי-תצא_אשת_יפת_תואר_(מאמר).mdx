---
title: "פרשת כי-תצא: אשת יפת תואר (מאמר)"
type: "מאמר"
---

"ולקחת לך לאשה" (דברים כא יא). מפרש רש"י: "לא דברה תורה אלא כנגד יצר
הרע. שאם אין הקב"ה מתירה ישאנה באיסור. אבל אם נשאה - סופו להיות שונאה
שנאמר אחריו כי תהיין לאיש וגו' וסופו להוליד ממנה בן סורר ומורה". יש
תהליך: אשת יפת תואר, אשה שנואה ובן סורר ומורה . רש"י אומר כי זו התגלגלות
שלילית מובנת. אם מתחתנים בצורה לא כשרה לא פלא שאחר כך שונאים. ואם שונאים
לא פלא כי בהמשך יש ילדים היוצאים לתרבות רעה!

אך יש לשאול, הרי התורה התירה? זה נראה מגעיל אבל התורה התירה! אם כן מדוע
כתוצאה מכך יש קלקול כל כך נוראי הרי לא עשה רע? מתרץ ס' חסידים כי בעבירה
יש שני צדדים: עובר על רצון ד' ועושה דבר טמא. כשהתורה התירה אשת יפת תואר
זה בגלל יצר הרע. כלומר האדם לא עבר על רצון ד' אך עדיין זה דבר טמא. לכן
מכיון שזה דבר טמא נגררות כל התוצאות האלה.

- פורסם בשאילת שלמה 559

