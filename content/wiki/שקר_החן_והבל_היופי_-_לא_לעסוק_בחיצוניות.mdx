---
title: "שקר החן והבל היופי - לא לעסוק בחיצוניות"
type: "מאמר"
---

## הבל היופי

כתוב בהתחלת פרשת חיי שרה (בראשית כג א): "ויהיו חיי שרה מאה שנה ועשרים
שנה ושבע שנים". פירש רש"י: "לכך נכתב שנה בכל כלל וכלל לומר לך שכל אחד
נדרש עצמו. בת ק' כבת כ' לחטא מה בת כ' לא חטאה שהרי אינה בת עונשין אף בת
ק' בלא חטא ובת כ' כבת ז' ליופי". כלומר, ילדה קטנה בת שבע, יש לה יופי
טבעי. היא לא מתקשטת ומתגנדרת בתכשיטים יקרים. וכך היתה שרה בגיל עשרים שאז
יש יצרים חזקים לאדם רגיל. היא התלבשה בתמימות, בפשטות ובטבעיות כמו ילדה
בת שבע. אותו סוג בגדים, אותו סוג יופי (קצת דומה לזה, מוסבר בנועם אלימלך
שם).

ולכן גם בהמשך, שרה היתה בת ק' כבת כ' לחטא.

ולגבי יוסף הצדיק, רש"י כותב (בראשית לז ב): "והוא נער - שהיה עושה מעשה
נערות מתקן בשערו ממשמש בעיניו כדי שיהיה נראה יפה". ואחר כך בגלל זה הוא
נענש.

על הפסוק (בראשית לט יב): "ותתפשהו בבגדו", מביא בזוהר דרוש: היצר הרע תופס
את האדם בבגדו. היצר הרע אומר: לבש בגדים יפים. וכך היצר הרע גורר אותו.

לכן אדם צריך לזכור: "שקר החן והבל היופי" (משלי לא ל), לא להיות עסוק
למצוא חן בעיני אחרים במראה החיצוני, לא לסלסל בשערות כמו בלורית. לפי רבנו
הרב צבי יהודה, מי שמגדל בלורית גם עובר על איסור לא ילבש. בכל טיפוח
וטיפול בגוף הגבר לשם יופי ,הוא עובר על לא ילבש. אם אדם לובש בגד גברי יפה
הוא לא עובר על לא ילבש, על כל פנים, זו מידה רעה לחפש לעשות רושם על ידי
המראה החיצוני. ולנשים זה חטא מצד אחר, קלקול בצניעות, והכשלת אנשים ברשות
הרבים.

אגב, גם לבישת ג'ינס קרוע מיועדת למשוך תשומת הלב. זה אותו עקרון, למשוך
עין ולמצוא חן בעיני אחרים.

לא אמרנו שצריכים בגדים סמרטוטיים אלא מה שהרמב"ם אומר בהלכות דעות (ה ט)
ביחס לתלמיד חכם: בגדים בינוניים נאים. כלומר, לא בגד מלוכלך וקרוע שזה גם
באופנה, וגם לא בגד יפה ומפואר. וקל וחומר נשים. אלא בגדים פשוטים כמו ילדה
בת שבע.

- 

פורסם בשאילת שלמה 416

