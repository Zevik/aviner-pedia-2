---
title: "גזירות קנ\"א- רדיפת עמ\"י בגלות"
type: "מאמר"
---

## גזירות קַנַ"א

\[ראיין: הרב מרדכי ציון\]

ש: כמה פעמים שמעתי שהרב הזכיר גזירות קַנַ"א. מה היו בדיוק?

ת: כן, לצערנו, בגלותנו המר, היו עלינו כל כך הרבה גזירות ורדיפות ורציחות
ופוגרומים וגירושים, שאי אפשר לזכור את כולם. בספר שבט יהודה לרבי שלמה אבן
וירגא שמזכיר גזירות קנ"א שהיו לפניו, הוא מונה עוד 63 גזירות...

ש: אני מבין שמדובר בשנת ה' קנ"א לפני קצת יותר מ-600 שנה. איפה הן היו? מה
היתה הסיבה?

ת: בספרד. מה היתה הסיבה? ומה היתה הסיבה לרדיפות פרעה, ועמלק, וסיסרא,
ונבוכדנצר וכל האנטישמיות לדורותיה? הרמב"ם כותב באגרות תימן שהגויים רוצים
להילחם נגד ד', אך זה בלתי אפשרי, לכן הם נלחמים נגד העם שהוא שליח ד' עלי
אדמות, כמבואר בתהילים ב. גם היום על פי הליגה נגד השמצה, רבע המין האנושית
אנטישמיים, רבע לא אנטישמיים ומחצית באמצע. אך ב"ה יש לנו מדינה וצבא.

ש: אבל מה היתה העילה הרשמית לאותן רדיפות בשנת קנ"א?

ת: באירופה התפשטה המגפה השחורה, שהגיעה מהמזרח הרחוק, וכילתה כשליש
האוכלוסיה. כמובן היהודים הואשמו כמרעילי הבארות. ובשנת קנ"א המגפה הגיעה
לספרד.

ש: אבל למה היהודים הואשמו? הרי גם הם שתו מן הבארות?

ת: אל תקשה קושיות על שונאי ישראל ! על כל פנים, אנחנו חלינו פחות, בזכות
מנהגי ההגיינה החמורים, כגון נטילת ידים על כל טיפה לכלוך, וטבילה, ורחיצה
לכבוד שבת ועוד. הרמב"ם אומר במורה נבוכים שמצוות אלה הן גם בשביל נקיון.
רבי יצחק אברבנאל מקשה עליו: אם כן, התורה תהיה סתם ספר רפואה! ודאי לרמב"ם
זה לא רק רפואי אלא גם רפואי. בנוסף לכך היו לאיכרים חובות כספיים ליהודים
וזו היתה דרך להיפטר מהן.

ש: איך נוצרו חובות דווקא ליהודים?

ת: תמיד היינו גורם כלכלי רציני ומייצב. אחרי גירוש ספרד, יותר מאוחר, בשנת
ה' רנב, ספרד התמוטטה כלכלית, כידוע.

ש: אז מה קרה בשנת קנ"א?

ת: גויים התנפלו עלינו בכל מיני מקומות בספרד ורצחו. נתנו אפשרות להתנצר
כדי להינצל. חלק השתמדו, ומכאן התחילו אנוסי ספרד, Maranos. ואחרים מתו על
קדוש השם. היו גם שנמכרו כעבדים לערבים. רבי יהודה בן הרא"ש נרצח. בנו של
רבי חסדאי קרשקש נרצח. הוא מזכיר זאת באגרת המובאת בספר שבט יהודה ("רבים
קידשו שם שמים ובתוכם גם בני יחידי, חתן בן כ' שנה, שה תמים העליתיו לעולה,
אני אצדיק עלי הדין ואתנחם לטוב חלקו" – מ"צ). אגב , כמה שנים לפני כן
נעצרו רבי חסדאי קרשקש ,הר"ן והריב"ש על עלילת שקר (בשנת ה' קכז – מ"צ).

ש: ומלך ספרד לא עשה כלום כדי להגן על היהודים?

ת: אז היו כמה מדינות בספרד וכמה מלכים. ייאמר לזכותו של דון חואן מלך
ארגון שמחה בכל תוקף, עצר את הפרעות, וגם גער באחיו שהיה מלך על מדינה
סמוכה איך הוא מרשה תועבות כאלה.

ש: ברוך השם, צדיק אחד בסדום...

ת: אכן יוצא דופן. אבל לא כל כך צדיק, מטרתו היתה לשמור על יציבות. לכן הוא
לא העניש את הפורעים. וגם את כספם של היהודים שמסרו נפשם על קידוש השם, הוא
לא נתן ליורשים אלא לקח לעצמו, כי החליט שיש להם דין מתאבדים...

ש: למה היהודים לא עזבו?

ת:הרבה עזבו. למשל משפחת רבי יצחק אברבנאל עברה לפורטוגל .אחר כך גם שם היו
פרעות. יש יהודים שעברו לצפון אפריקה כגון הריב"ש.

ש: למה לא עלו לארץ?

ת: היה בלתי אפשרי. רק אחרי גירוש ספרד בשנת ה' רנב, בגמטריה "מזרה", החלו
להגיע לארץ ישראל, אך רק טיפים טיפים. אז לא היה קל לעלות לארץ, כמו היום
בחסדי ד' עלינו.

ש: ובסיכום?

ת: אשרינו שמסרנו את הנפש במשך כל הדורות ולא התנצרנו. אשרינו שעתה יש לנו
מדינה וצבא. אגב, כאשר הנוצרים בספרד תקפו את המוסלמים, כיון שהיו בעולם
מדינות מוסלמיות חזקות, שליטי ספרד מיד עצרו את זאת והענישו קשות את
הפורעים. אבל לנו לא היתה מדינה. עתה יש, בחסדי ד' עלינו.

- פורסם בשאילת שלמה 404

