---
title: "מכירת נשק למדינה של רוצחים"
type: "מאמר"
---

## מכירת נשק למדינה של רוצחים

\[ראיין: הרב מרדכי ציון\]

ש: בזמן האחרון נודע שמדינת ישראל מוכרת נשק לדרום סודן והממשלה משתמשת בו
כדי לבצע טבח באוכלוסיה. זה מותר?

ת: נכון. אבל לא רק הממשלה עושה זאת. יש שם מלחמת אזרחים, וכולם רוצחים את
כולם, וכולם מבצעים פשעים נגד האנושות נגד כולם.

ש: וזה מתיר לנו למכור להם נשק?

ת: לא אמרתי זאת. אדרבה בגמרא עבודה זרה (טו ב – מ"צ) כתוב שאסור למכור כלי
נשק למיניהם או מה שמסייע לייצור כלי נשק לגויים כי הם חשודים על שפיכות
דמים. וכן נפסק ברמב"ם הלכות עבודה זרה (ט ח – מ"צ) ובהלכות רוצח ושמירת
נפש (יב יג – מ"צ). ועיין כל הסוגיה בספר קול יהודה לג"ר יהודה גרשוני (עמ'
קעב – מ"צ).

ש: אבל התעשיה הצבאית של מדינתנו משווקת נשק למדינות רבות ויש לזה גם משקל
כלכלי כבד?

ת: יש כמה היתרים. הגמרא עצמה אומרת שאותם גויים שאנחנו גרים בתוכם, מותר
למכור להם נשק, שהרי הם מגינים עלינו.

ש: אבל זה לא שייך לענייננו. הרי מדובר בייצוא?

ת: כן, אבל יש שלמדו מכאן שמותר למכור למדינה ידידותית שפועלת גם להגנת
ישראל.

ש: וזה המצב של דרום סודן?

ת: בודאי שיש לנו אינטרסים מדיניים חזקים מאוד לסייע לה, אבל נראה שזה לא
בכלל ההיתר של מגינים עלינו. היתר נוסף הוא אם זה לא נשק התקפה אלא נשק
הגנה.

ש: וכאן זה לא נשק התקפה?!

ת: נכון. גם אמון לוחמים, טילים ועוד. ולצערנו נרצחו שם עשרות אלפים. היתר
נוסף הוא אם מוכרים למדינה ששומרת על חוק וסדר, ולא משתמשת בנשק כדי לרצוח
או לאנוס. כמובן, זה לא המקרה שלנו, ואי אפשר להיות בטוח שלא ישתמשו בנשק
כדי לטבוח באזרחים או לאיים על נשים כדי לאונסן.

ש: אז לא מצאנו היתר... אולי יש נתונים סודיים שאינינו יודעים?

ת: אולי אך בנדון זה לא מסתבר. אגב ,זו לא הפעם הראשונה שאנו מוכרים נשק
לאלה שמשתמשים בו לרצח עם ושאר זוועות. בודאי שיש לנו אינטרס גדול לסייע
לדרום סודן שעומדת לצידנו בזירה הבין לאומית, בניגוד לסודן שמחוברת לאיראן.
אבל תועלת לא מתירה את הכל.

ש: ובסיכום?

ת: הסיכום ברור.

---

ועיין תשובת וידאו של הרב בערוץ מאיר:

ישראל כיצואנית נשק:

<http://www.meirtv.co.il/site/content_idx.asp?idx=17393&cat_id=4073>

- פורסם בשאילת שלמה 396

