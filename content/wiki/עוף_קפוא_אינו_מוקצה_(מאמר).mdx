---
title: "עוף קפוא אינו מוקצה (מאמר)"
type: "מאמר"
---

**שאלה:** עוף קפוא לא מבושל נפל מהמקפיא בשבת, האם זה מוקצה?

**תשובה:** באופן פשוט, עוף קפוא לא מוקצה, כי אפשר לחכות שהוא יפשיר ואז
אפשר לאכול אותו. אמנם העוף נא , אבל עקרונית אפשר לאכול בשר לא מבושל. יש
אפילו אנשים שהרופא מורה להם לאכול בשר לא מבושל. אפשר אפילו לאכול מה
שנקרא בגמרא "אומצא", הכוונה לא לסטייק אלא הכוונה ב"אומצא" לבשר לא מבושל
ולא מוכשר. מה שאסור לאכול דם זה דווקא בדם שפרש מהבשר. לכן תיאורטית אפשר
לקחת בשר לא מוכשר, לחתוך חתיכה קטנה, לשטוף אותה מן הדם שפרש ולאכול.
ומכיוון שזה אכיל, שוב אפשר לטלטל בשבת וזה לא מוקצה.

אבל יש הסוברים שלענייני מוקצה לא הולכים לפי מה שאפשר לעשות בתיאוריה אלא
לפי מה שקורה במציאות בפועל . והמציאות היא שאנשים לא אוכלים בשר נא. לכן
ניתן לטעון שהבשר הוקצה מדעת. אבל זה לא מדויק, כי אדם ששם דברים בפריזר,
רגיל להזיז שם דברים. לא תמיד מה שהוא רוצה מונח תמיד מקדימה, לפעמים זה
מונח דווקא באחורי הפריזר. לכן הוא מתכוון להזיז דברים בתוך הפריזר והוא לא
הקצה את הבשר הזה.

בכל אופן, היות והעניין שנוי במחלוקת ומוקצה זה איסור מדרבנן, לכן אפשר
להרים את הבשר ולשים בחזרה. ומי שמחמיר יכול להחזיר כלאחר יד – בשינוי.

**שאלה:** אך מה אם העוף נפל בצהריים בשבת – כך שאין שהות ביום שיפשיר?

**תשובה:** הדין נשאר אותו דין, כי לו רצה יכול לזרז את ההפשרה, לשים במקום
חם, קרוב לתנור וכו'.

