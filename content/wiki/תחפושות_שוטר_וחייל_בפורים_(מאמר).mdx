---
title: "תחפושות שוטר וחייל בפורים (מאמר)"
type: "מאמר"
---

**פסק מוזר:** יש רבנים שפסקו שיש להזהיר את הילדים לבל יתחפשו לשוטרים
ולחיילים וכיו"ב, כדי להבדל מהם ומהמונם. ואדרבה יש לעודדם להתחפש לחכמים
ולצדיקים, כדי שישאפו להיות כמותם גדולים בתורה וביראת שמים ,בקדושה
ובטהרה.

'''תגובה: א. דבריהם ממש לא מובנים. הרי תחפושות אלו הן כמו אבותינו ואנו
הולכים בדרכם. הם היו קדושים ויחד עם זה לוחמים. אברהם אבינו לחם נגד ארבעה
מלכים ויעקב אבינו כבש שכם בחרבו ובקשתו. וכן משה רבינו ויהושע בן נון,
עתניאל בן קנז ודוד המלך.

ב. זאת ועוד, הפוסקים התירו להתחפש בכל מיני תחפושות, אפילו לא שואפים
להיות אותן דמויות, ואדרבה לפעמים אנו שואפים דווקא לא להיות אותן הדמויות.
למשל, הגר"א נבנצל מתיר להתחפש לגוי או להמן, בתנאי שאינו נראה כעובד עבודה
זרה (פרדס יוסף החדש על פורים עמ' תקנח-תקנט. וכן הגרי"ש אלישיב אמר לא
להתחפש לכומר משום "ושם אלהים אחרים לא ישמע על פיך". אשרי האיש או"ח מח,
ו). ומותר להתחפש בתחפושת מפחידה, כי אין לחוש שמא האדם יבעית את חבירו,
שכן מרגלא בפומי דהוי בדיחותא (שו"ת אבני דרך ד, רכב). ויש פוסקים שמתירים
לאיש להתחפש לאשה בפורים, וכן להיפך (אמנם יש בזה מחלוקת. שו"ע או"ח תרצו,
י. מ"ב סק"ל).

ג. יש בעיה להתחפש לתלמידי חכמים וצדיקים משום בזיון תלמיד חכם ח"ו. הרי
אדם ששומע בפורים מי שמבזה בצחוק תלמיד חכם, חייב למחות. לא התירו עבירה
בפורים וכל שכן עבירה חמורה כזו (שו"ת יחוה דעת ה, נ. שו"ת אז נדברו ט, מט.
שו"ת אבני ישפה א, קלה. עיין שו"ת שאילת שלמה א, רפה. ד, קלא). ואסור לומר
בדיחות על רב או לחקות אותו אם הוא מרשה, כי רב שמחל על כבודו, כבודו מחול,
אך אם מחל על בזיונו, אינו מחול (רמ"א יו"ד רמ, ז).

ד. פעם רבנו הרב צבי יהודה נזף במי שהתחפש לרב הראשי הג"ר שלמה גורן (ס'
רבנו עמ' 130). עוד מעשה בישיבת באר יעקב שקם ת"ח א' בסעודת שבע ברכות
וסיפר מעשה מחיי הג"ר אהרן קוטלר, ובתוך הדברים הזכיר מאמרותיו, וכדי
להמחיש את הדברים חיקה את דרך דיבורו של הגר"א קוטלר. מיד נזף בו ראש
הישיבה, הג"ר משה שמואל שפירא, ולא דיבר אתו כל אותו היום! פעם אחרת אירע
כיוצא בזאת באחד מבני הישיבה שחיקה את הגרמ"מ שך, קיבל נזיפה מהגרמ"ש
שפירא: "אסור לחקות את הגדולים" (מגד גבעות עולם עמ' מז).

ה. אמנם מובא במועדי הראי"ה (עמ' רנט) שמרן הרב קוק שימש כגבאי של פורים
בישיבת וולוז'ין והשמיע דברי תורה כמקובל, בנוסח הדיבור וההדגשות של ראש
הישיבה, הנצי"ב. אלא כשאנו נגיע לדרגה של מרן הרב קוק, גם נוכל לעשות את
זה. מרן הרב ידע לעשות כן בכבוד ובקדושה (אפשר לחלק בין מה שמרן הרב עשה
ששימש בנוסח דיבור וההדגשות של הנצי"ב ולא בקולו. ועיין שו"ת שאילת שלמה א,
רפה. ד, קלא).

ו. ב"ה במציאות, יש ילדים רבים שמתחפשים לשוטרים ולחיילים, ואכן תחפושת
שוטר היא אחת המובילות בקרב ילדי תלמודי תורה החרדים.

ז. ויש להוסיף שסיפר הג"ר עקיבה יוסף שלזינגר: "שמעתי מעשה מהרמ"א ז"ל אשר
מת בן ל"ג שנים ומת בל"ג בעומר ועשה ל"ג ספרים והספדן סיפר עליו ל"ב שבחים
והיה מצטער עצמו למצוא עוד שבח אחד להשלים מנין ל"ג עד שבא זקן אחד ואמר
שמנהג רמ"א ז"ל היה בכל פורים ללבוש פרצוף ולהנכר עצמו בבגדים אחרים וצעק
בכל בית צו מעריב בזמנו, וזה היה שבח ל"ג שלו" (לב העיברי דף ב עמוד ב
בהערה).

- פורסם בשאילת שלמה 591

