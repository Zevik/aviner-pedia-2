---
title: "דיבור מקרב"
type: "מאמר"
---

## דיבור מקרב

\[מ"ראש יהודי"\]

הכוח העיקרי לבנות אווירה נעימה בבית הוא הדיבור. זה הכוח היותר גדול שניתן
לאדם עלי-אדמות. הגדרת האדם היא האדם המדבֵּר (כוזרי ה יב). השכל הָדִבְּרִי – זהו
כוח גדול. אין כוחנו אלא בפינו. הדיבור הוא כוח גדול להרוס או לבנות. "ואשִׂם
דברי בפיך ובצל ידי כִּסִּיתיך, לִנְטֹעַ שמים וְלִיסֹד ארץ ולאמֹר לציון עַמי אתה"
(ישעיהו נא טז).

האדם הוא רוח מדבר, "רוח ממללא" (אונקלוס, בראשית ב ז). על-ידי הדיבור
אנחנו מחברים, ועל-ידי הדיבור אנחנו מרחקים. גם שוקולד ונשיקות צריך לתת
לילדים, אבל כל אלה אינם במדרגת הדיבור. הדיבור, ביכולתו לתקן ולבנות
גשרים. הדיבור הוא סוד החיבור. איש ואישה שונים זה מזה תכלית שינוי –
ועל-ידי הדיבור הם מתאחדים. הדיבור מחבר בין הורים לילדים. הדיבור מרפא
פצעים. צריך למצוא זמנים לדיבור.

- פורסם בשאילת שלמה 329

