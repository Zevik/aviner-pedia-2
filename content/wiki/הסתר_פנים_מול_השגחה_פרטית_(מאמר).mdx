---
title: "הסתר פנים מול השגחה פרטית (מאמר)"
type: "מאמר"
---

**שאלה:** איך אומרים שיש כזה דבר הסתר פנים, הרי ד' נמצא בכל מקום?

**תשובה:** רבש"ע באמת נמצא בכל מקום אבל לפעמים הוא מסתתר, ומי שמסתתר
אמנם נמצא רק לא רואים אותו. "הסתר אסתיר פני" (דברים לא, יח). "אסתיר " –
הוא שם אבל לא רואים אותו. "הנה זה עומד אחר כתלנו משגיח מן החלנות מציץ מן
החרכים" (שיר השירים ב, ט). כלומר, כל מה שקורה בעולם זו הנהגה אלוקית אלא
שרבש"ע מסתתר.

כל מיני דברים קורים שאנחנו לא מבינים, שנראים לנו מוזרים, כמו חורבן ורשע.
השכינה תמיד שורה, אבל יש מדרגות. למשל, בפרקי אבות (ג, ו) כתוב: "עשרה
שיושבין ועוסקין בתורה שכינה שרויה ביניהם...ומנין אפילו חמשה?...ומנין
אפילו שלשה?...ומנין אפילו שנים?...ומנין אפילו אחד? וכו' " אבל נשאל: אם
אפילו אחד שלומד תורה השכינה שורה, אז למה למשנה להגיד לנו שכך בעשרה –
יגיד לנו ישירות ששכינה שורה עם אחד ועשרה כבר בכלל?

אלא שיש מדרגות כמה השכינה שורה. השרית השכינה של אחד אינה כמו השרית
השכינה לעשרה. כך יש מדרגה של השריית השכינה כשאנחנו נמצא בארצנו בגאולה,
ויש מדרגה כשאנחנו בגלות שנקראת "שכינתא בגלותא". כשיש בית מקדש אז השכינה
יותר שורה, כשאין בית המקדש השכינה פחות שורה.

עכשיו רבש"ע לאט לאט מחזיר שכינתו לציון. זה מצב ביניים. יש הסתר פנים, כי
יש הרבה סבל וצער, אי-פשר להגיד שזו גאולה שלמה. אבל אנחנו בוודאי גם לא
בגלות, רדופים, ובזוזים ונרצחים. נאמר "קרב יום אשר הוא לא יום ולא לילה"
(השיר "ויהי בחצי הלילה" בהגדה של פסח), בין השמשות כזה, והחושך והאור
משמשים בו בערבוביא. אמנם אנו מחכים ליום שהוא כולו אור, אבל מכל מקום
אנחנו יודעים שהגאולה היא קמעא קמעא.

