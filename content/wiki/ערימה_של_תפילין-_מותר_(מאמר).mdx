---
title: "ערימה של תפילין- מותר? (מאמר)"
type: "מאמר"
---

**שאלה:** האם מותר לעשות בישיבה מדף בו התפילין יהיו מסודרים בערימה אחד
על גבי השני או שזה בזיון לתפילין?

**תשובה:** זה לא בזיון, ואם מסדרים יפה זה מותר. מותר לשים תפילין על
תפילין גם אם זה תיק תפילין. כתוב בתשובות הרב גורן, שחייל המניח את
התפילין בתיקו, יניחם למעלה ולא למטה, אך לפעמים צריך לשים אותם באמצע כדי
שיהיו מוגנים. יוצא שמה שמסביב הוא גם הגנה, גם הטלית. לכן אפשר לעשות
ערימות כאלה, אך העיקר הוא לעשות ערימה טובה ומסודרת, כדי שלא יפלו
התפילין.

\[מובאת התשובה המלאה של הג"ר שלמה גורן המופיעה בפסקי הלכות צבא (עמ' 77):

**שאלה:** במסגרת האימונים יצאנו למסע ולסדרה, ארזתי חפצי (נעלים, כלי אוכל
וכו') בתוך התרמיל, כשהגעתי לתפילין התעוררה אצלי בעיה כיצד לארוז את
התפילין שלא ילכו חס ושלום בדרך ובצורה של בזיון.

**תשובה:**

1\. לפי ההלכה חייבים לארוז את התפילין בנרתיקן בתוך התרמיל מעל לכל שאר
החפצים, מאחר ואסור להניח שום דבר על תפילין, שקדושתם חמורה.

2\. מאחר וקיים חשש שהתפילין ייפגעו בנפילת התרמיל או על ידי מכה, מן הראוי
לכסות אותם בתוך התרמיל בכלי אחד שבכוחו לעמוד נגד מכה (כגון כלי אוכל),
למרות שעל ידי כך הכלי השני יונח על התפילין, מאחר ותפקידו לשמור על
התפילין מותר.

3\. מכל מקום יש להזהר לא לארוז את התפילין ליד חפצים האסורים בנגיעה בשעת
תפילה, כגון נעלים וכו'.

4\. רצוי איפוא לעשות הפסק בין התפילין לבין שאר החפצים על ידי חפץ נקי
ומכובד.\]

