---
title: "להתנהג בכבוד, גם לכמרים (מאמר)"
type: "מאמר"
---

## לא לירוק על כמרים

\[ראיין: הרב מרדכי ציון\]

ש: מה מקור מנהגם של צעירים לירוק על כמרים?

ת: אין שום מקור. אמנם לצערנו הרבה נוהגים כן, עד כדי כך שחושבים שזו הלכה,
אבל באמת אין לזה שום מקור, אלא זה סתם חוסר דרך ארץ מחפיר. ובכלל לא
לומדים הלכה מהתנהגותם של צעירים, אלא להיפך צעירים הם שצריכים ללמוד הלכה.

ש: יש הבדל בין יריקה על פניהם לבין יריקה על הרצפה?

ת: לא. גם לזה אין מקור ,וכאמור זה חוסר דרך ארץ וסוג של אלימות.

ש: אבל הנצרות היא אויבת שלנו?

ת: ודאי יש לנו מלחמה גדולה עם הנצרות, כנראה המלחמה העמוקה ביותר שלנו.
אבל זה לא קרב יריקות אלא מלחמה רוחנית, אידיאולוגית.

ש: איך נלחמים בה?

ת: מגדילים תורה, אמונה, מצוות, דבקות בד', מידות טובות. וכמובן, יש למנוע
מיסיון.

ש: ואולי סתם מאשימים יהודים על כך שהם יורקים? אולי זו סתם תופעה נדירה
וסתם עושים הכללה?

ת: לצערנו אין זה נכון. זו תופעה נמשכת שנים כמעט יום יום בעיר העתיקה נגד
הכנסיה הארמנית, הכניסה היוונית ועוד: יריקות, ריסוס כתבות נאצה, קללות
הנצרות והנוצרים, ואף לפעמים דחיפות.

ש: אבל הנצרות היא עבודה זרה כדברי הרמב"ם בהלכות עבודה זרה (ט ד). והוא
כותב ש"בזמן שיד ישראל תקיפה עליהם, אסור לנו להניח עובדי כוכבים בינינו"
(שם י ו)?

ת: ברוך השם יבוא היום שארצנו תהיה נקיה מעבודה זרה, אך טרם הגיע הזמן. זה
מזכיר טענת סטמאר שאסור להקים מדינה, כי אז אנו חוטאים בכך שיש בה עבודה
זרה (ויואל משה, מאמר שלוש שבועות ס' צ-צט). הגרמ"מ כשר מתרץ בספר "התקופה
הגדולה" (עמ' רס-רעג) על פי מדרש (אבות דרבי נתן נ"ב פי"א) שלא להחריב
כניסיות של עץ כי אז נצטרך לבנותן שוב מאבן. אגב, כשאחד שרף את הכנסיה בכפר
נחום, המדינה שילמה לשפץ אותה...

ש: אבל למה לא לבזות נוצרים? כתוב בשולחן ערוך: "צריך לשרש אחרי האלילי'
ולכנות לה שם גנאי" (שו"ע יו"ד קמו טז)?

ת: כן,בינינו כאשר אנו מדברים על נצרות, עלינו לדעת שהיא דבר מגונה. אבל לא
כתוב בשולחן ערוך שיש להעליבם.

ש: פתאום הרב מגן על הנצרות?

ת: אני לא מגן רק עליהם אלא בעיקר עלינו שנישאר בני אדם, במיוחד אחרי
שסבלנו כל כך הרבה שנים ודורות מאנטישמיות ,רדיפות וקללות. זה נכון שעבודה
זרה היא טומאה, אך לא זו הדרך להילחם בה.

ש: מי הם אותם היורקים והמקללים?

ת: חרדים, לאומיים דתיים ולפעמים אפילו חיילים עם כיפה.

ש: ואם יש יהודים שפוגעים באותם נוצרים בדרכים שונות, האם המשטרה שלנו
צריכה להתערב, כדי להגן עליהם ואף כדי להעניש על פי חוק את הפוגעים, או שזו
הבעיה של אותם נוצרים שהם גרים פה?

ת: ודאי שהמשטרה ובית המשפט צריכים להתערב. אם אותם נוצרים גרים פה, חייבים
להגן עליהם, ואם לא מגינים עליהם, אז יש להודיע לאו"ם שהשטח הזה כבר אינו
תחת אחריותנו, ושייכנס תחת שלטון האו"ם. חלילה.

ש: מותר לומר "שקץ תשקצנו ותעב תתעבנו כי חרם הוא" (דברים ז כו)?

ת: זה מנהג כאשר רואים בית עבודה זרה ולא כאשר רואים עובד עבודה זרה. יתר
על כן, מנהג שנוי במחלוקת וגם לו אין מקור ולא ראינו שרבותינו נהגו כן
(פסקי תשובות רכד א 4).

ש: מה ההבדל בין בית עבודה זרה לבין עובד עבודה זרה? כלומר בין הנצרות לבין
נוצרים?

ת: הנצרות היא אויבתנו הרוחנית אבל בין הנוצרים יש אנשים הגונים. אלו דברי
המאירי המפורסמים המוזכרים כמה פעמים בפירושו על הגמרא, שנוצרים שמתנהגים
בצורה ישרה ומוסרית, גם עלינו להתנהג כן כלפינהם. כמובן אין זה מתיר לנו כל
מגע עם הנצרות חלילה, אבל זה מחייב אותנו ליחסים הגונים כלפיהם.

ש: ובסיכום?

ת: א. התנהג כבן אדם. ב. התאזר בסבלנות. ג. למד מתלמידי חכמים כיצד להתנהג
(עיין רמב"ם ו א).

- 

