---
title: "משוב"
type: "מאמר"
---

## משוב

\[מ"ראש יהודי"\]

שתי מגמות מדריכות אותנו בחינוך הילדים; המגמה האחת מבקשת שהילדים ישתלבו
היטב במסגרת שקבענו להם, יתנהגו כראוי ביחסים שבין אדם לחברו ובין אדם לד'.
ילדים שיתייצבו בבית-הספר בשעה היעודה ויהיו מופת של סדר ומשמעת.

המגמה השנייה חפצה מאוד מאוד במערכת יחסים טובה איתם. אנחנו רוצים שירגישו
טוב בבית, שישרור אמון הדדי מלא בינינו, שיחושו וידעו שאנחנו אוהבים אותם
והם אותנו. לשם כך אנחנו מתפללים שלא יביאונו לידי ניסיון – שלא יצליחו
להוציאנו מן הכלים ולהביאנו על-כורחנו לידי רוגז וכעס. זו מגמה חשובה
מאין-כמוה בבניין אישיותם.

אמנם, על-פי רוב שתי המגמות הולכות בד בבד. מערכת יחסים בריאה, תקינה

ושמחה, מלאת אמון ואהבה, גורמת שהתנהגות הילדים תהיה תואמת להפליא את רצון
ההורים. אך לא תמיד זה כך. במצב כזה, יש לדעת סדרי עדיפות. מה נדחה מפני
מה. העסק חורק, הם אינם קמים לבית-הספר, זה אחד מהדברים שעליהם איננו
מוותרים. האווירה נעכרת, ואז יש לשקול מה עדיף לומר, לשדר: "די, נמאס לנו"!
– שזהו נזק מידי לאישיותם, או לומר: הוא איחר לבית-הספר, זה רק מחדל
פרקטי-מעשי שניתן לתקן. מה שאין כן נזק נפשי – קשה מאוד לתקן.

על כן, כאשר שתי המגמות מתנגשות, ההעדפה ברורה. ילדים חיים מעל עקרונות.
החיים דוחים את הפרנציפים.

- פורסם בשאילת שלמה 309

