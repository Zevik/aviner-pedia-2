---
title: "פרשת דברים - להוכיח בעדינות"
type: "מאמר"
---

## פרשת דברים: להוכיח בעדינות

\[עריכה: יוסף אברמסון\]

"'אלה הדברים' – לפי שהן דברי תוכחות ומנה כאן כל המקומות שהכעיסו לפני
המקום בהן, לפיכך סתם את הדברים והזכירם ברמז מפני כבודן של ישראל" (רש"י,
דברים א, א). כאשר מוכיחים מישהו צריך לעשות את זה בעדינות ובאהבה ולא
לפגוע. כך הרמב"ם מביא בהלכות דעות. מצוות תוכחה בנחת ובלשון רכה (דעות, ו
ט). ק"ו בין איש לאשתו. למה ק"ו? כי אם אדם מעליב את חבירו, הנעלב יכול
למצוא מפלט במקום אחר. אבל בן הזוג זה חוף המבטחים שלו. ואם גם שם יש
אי-נעימות וקשיים אז איפה ימצא מפלט? לכן צריך לדבר בעדינות.

צריך להוכיח ולומר ביקורת. אי-היכולת לומר ביקורת שמא יפגעו גם זה לא תקין.
צריך לומר ביקורת אבל בצורה יפה ונעימה. ואם אדם אומר שלא יודע מה לומר? אז
שילמד. בינתיים יש דרך מקוצרת. מה שאתה לא רוצה שיאמרו לך אל תאמר לאחרים.
תאר לעצמך שאתה היית צריך לקבל ביקורת. מה שאתה לא רוצה שיאמרו לך אל תאמר
לאחרים.

- פורסם בשאילת שלמה 398

