---
title: "כבוד תלמידי חכמים (שו\"ת)"
type: "שו\"ת"
---

\[מקורות ע"י הרב מרדכי ציון\]

**כיבוד כמה רבנים בבת אחת**

ש: הייתי ב"אזכרת שבעה" שעשו בישיבת מרכז הרב לג"ר אברהם שפירא זצ"ל ,
והרבה רבנים הספידו. באמצע ההספדים נכנסו רבנים, וכולם עמדו, כפי הוראת
ההלכה. למשל, הג"ר עובדיה נכנס באמצע הספד של בנו של הג"ר שפירא, ראש
הישיבה החדש, וכולם עמדו. וודאי שצריך לעמוד בפני תלמיד חכם, אך זה נראה
כחוסר כבוד לעמוד באמצע שיחה של רב אחר. כיצד לנהוג במקרה כזה?

ת: זו באמת בעיה. מצד אחד, אם לא עומדים זה מהוה חוסר כבוד לרב הנכנס. מצד
שני, אם עומדים זה מהוה חוסר כבוד לרב הדובר. זאת אכן הסיבה שאינני בא
באמצע. נראה שצריכים לעמוד, והרב המדבר מוחל על כבודו, כי הרי החיוב לעמוד
בפני תלמיד חכם מפורש בהלכה (שו"ע יו"ד רמד).

\[הגר"א נבנצל כתב לי: "לקום".

והג"ר שמחה ב"צ רבינוביץ, מח"ס פסקי תשובות, כתב לי: "ראוי להתרומם מעט לשם
כבוד. ואם מדובר מגדול הדור ממש ודאי ראוי ונכון לעמוד כולם כי גם המרצה
הרב עצמו חייב בכבודו".

והג"ר שמאי קהת הכהן גרוס, בעל שו"ת שבט הקהתי, כתב לי: "אם באים גדולים
ממש הרב שמספיד צריך לעמוד מהשיחה עד שיכנסו הרבנים ויעמדו".

ובאדר תשע"ב, ליוותי את מו"ר שליט"א לכנס על רבנו הרב צבי יהודה בישיבת
רמות ירושלים, והגענו הרב כשראש הישיבה עדיין דיבר. כדי לא להפריע, מו"ר
שליט"א התכופץ ונכנס לשבת באמצע שיחות רה"י. כשרה"י ראה את מו"ר שליט"א,
הפסיק לדבר וכולם עמדו... – רשם מ"צ.\]

**קריאה בשם משפחה**

ש: האם אפשר לקרוא לתלמיד חכם בשם משפחתו, כגון "הרב ברגר”, "הרב בוקובזה”?

ת: לא, זה כינוי בעלמא. צריך לקרוא בשמו הפרטי. אם צריך, אפשר לצרף את שם
המשפחה (פלא יועץ ערך "כינוי”).

ש: האם זו עבירה לקרוא לרב בשם משפחתו בלבד?

ת: לא. שם פרטי זו עדיפות, כיוון שהוא שם אמיתי, אך שם המשפחה הוא שם
בעלמא. מכל מקום, וודאי אין עבירה לקרוא בשם המשפחה בלבד. עיין שו"ת יביע
אומר א יו"ד יח. אך הדרך הנכונה היא השם הפרטי.

**ישיבה בכיסא של רב**

ש: האם מותר לשבת על הכיסא של רב בישיבתנו, 'עטרת ירושלים'? הישיבה צפופה
מאוד וכמעט אין מקום לשבת, אך מצד שני אסור לשבת על כיסא רבו?

ת: כיוון שאין מספיק מקום, יודעים מראש שמתיישבים היכן שיש מקום. המקום הוא
של הרב כשהוא נמצא, אבל כשאינו אפשר לשבת במקומו, יש מחילה. מי שמחמיר יזיז
קצת את הכיסא הצידה.

**כבוד רבו**

ש: מה המקור לכך שפונים לרב בגוף שלישי?

ת: ברכות כז ב מי בדיל מר. רבו או רב גדול.

**מלחמת שלג עם רב**

ש: בכיתה שלנו התלמידים עושים מלחמת שלג עם הר"מ שלנו והוא מסכים. אני
מתלבט אם להשתתף?

ת: גם אם הוא מסכים ומוחל על כבודו, בכל זאת, יש להימנע, זו פגיעה בכבודו.

