---
title: "אני מאוהבת בחברה שלי (מאמר)"
type: "מאמר"
---

**שאלה:** אני מאוהבת בחברה שלי. אני כל כך מאושרת שיש לי חברה טובה באמת.
זו הפעם הראשונה בחיי. אני פתוחה אליה, מספרת לה הכל, יודעת שאני יכולה
לסמוך עליה. ככל שאני נמצא לצידה, יותר טוב לי. אני כל כך נהנית מהחום
והקירבה שלה.

הבעיה היא שהיא הפכה לכל חיי. כאשר אינה מטלפנת, אני שוקעת במצוקה, שמא כבר
היא אינה רוצה אותי. אני מתנדנדת בין ציפיות ואכזבות. נעשיתי שבויה לנוכחות
שלה ולשיחות טלפון שלה. וכאשר היא מתחייכת עם בת אחרת, אני מתחילה לקנא.

התחיל ספק אכזרי לכרסם בי: אולי יש לי נטיות הפוכות. אולי כל זה לא נורמלי.
כמובן, לא עשינו שום דבר רע יחד, אבל אני מרגישה שעולמי הפנימי נחמס ממני
אליה. האם יש לי נטיות הפוכות?

**תשובה:** לא. אין לך נטיות הפוכות. אך יש לך בעיה נפוצה: תלות רגשית,
חברות זה טוב, חברות זה נפלא, חברות זו מצוה גדולה. קנה לך חבר. חיבור רגשי
זה טוב, להיות יחד זה טוב, להיות שותפות זה טוב, להיות חשופות וגלויות זה
טוב, קירבה עמוקה ומשמעותית זה טוב. זו חברות אמת.

אבל תלות אינה טובה, כלומר תלות חזקה מידי, תלות מופרזת. הסימן הוא שאת כל
הזמן מפחדת שהיא תברח לך. את לא בטוחה שאת שוה עבורה, את בלחץ כאשר אין
נוכחות שלה.

חברות היא ודאי דבר טוב, אך הדבר הכי טוב שבעולם, הקיצוניות מזיקתו.

יש לבנות חברות בלי תלות. Non-Attachment. יש לבנות את עולמך הפנימי באורח
עצמאי. לספק את צרכיך הרגשים בכוחות עצמך. להבין שיש לך ערך עצמי גם בלעדה.
להקדיש מחשבה לכל זה, לאט לאט בהדרגה. לברר בינך לבין עצמך מה הרגשות שלך.
להגדיר בדיוק את הציפיות שלך מחברתך, אפילו לדבר איתה על זה. להבין שחלק
מהרגשות שלך עתה הן עדיין אלו של ילדה קטנה. לבנות לך עיסוקים שלא תרגישי
בדידות. לחזק את ההבנה שיש לך ערך עצמי גם בלעדה.

אפשר לעשות מלאכה זו ביניך לבין עצמך, במחשבה, בדיבור ובכתיבה. אפשר לעשות
זאת בעזרת מבוגר שאת נותנת בו אמון. אפשר גם להתקשר למרכז סיוע לנשים
"נפשך" ולשוחח בטלפון באורח אנונימי וחינם: 02-674-6650, ימים א-ב,
22:00-19:00.

חזקי ואמצי.

- פורסם בשאילת שלמה 574

