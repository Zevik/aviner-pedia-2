---
title: "גברת שקד כראש איחוד מפלגות הימין (מאמר)"
type: "מאמר"
---

ש: אתמול הודיעו שאיילת שקד תעמוד בראשות הימין החדש, שהיא רוצה לאחד את כל
המפלגות הימין, ולעמוד בראש. מה דעת הרב על זה הרי יש לך השפעה?

ת: אין לי השפעה, אבל אני אומר את דעתי. מי שעומד בראש מפלגה צריך להיות
חזק באותה אידיאולוגיה. זה דבר פשוט, מפלגה שמאלנית צריכה מישהו שמאלני חזק
בראשה. מפלגה חרדית צריכה מישהו חרדי חזק בראשה. ומפלגה דתית-לאומית צריכה
מישהו דתי-לאומי חזק בראשה.

ש: הבעיה שהיא לא דתיה או שהיא אשה?

ת: הנושא השני לא עומד עתה על הפרק. אלא כמו שאמרתי שהיא לא דתיה.

ש: אבל לפי הסקרים, אפשר לקבל יותר מנדטים באיילת שקד בראש המפלגה?

ת: אתה עוסק במה שאוטו פון ביסמרק כינה Realpolitik "ריאלפוליטיק", מה
יצליח במציאות. שהכמות קובעת, והמוסר מוזז מצידה. ואנו אומרים שבהנהגת
האומה, המוסר קובע ולא הכמות.

ש: אבל בלעדיה הציונות-הדתית תקבל כ8-7 מנדטים ואיתה כ13-12?

ת: אפילו אדם בודד יכול לעשות מהפכה. אברהם אבינו היה בודד ועשה מהפכה. וכן
משה רבנו. צריך נחישות.

ש: אז מה דעת הרב על איילת שקד?

ת: אשה טובה וחשובה שיש לה הרבה זכויות, עשתה הרבה דברים טובים ועוד תעשה
ויש לה הרבה זכויות, אבל היא לא שייכת למה שקוראים דתי.

ש: אז רק דתי צריך להיות בראש מפלגת דתית-לאומית?

ת: זה כל כך פשוט, קשה להבין למה יש אנשים שלא מבינים זאת.

ש: מה אם היא לוחמת על ערכים דתיים כמו שהיא עשתה בקדנציה הקודמת?

ת: יש משל שמביא הגרי"ד סולוביצ'יק בשם ר' יוסף בר מבריסק, ששמירה על דינר
זהב היא שמירה יותר מעולה מאשר על דינר כסף (בבא קמא סב א). אדם לא דתי
שומר על התורה כעל מטבע של כסף וד' מצווה לשמור עליה כעל מטבע של זהב.

ש: הרב רפי פרץ שאל את הרב מה לעשות?

ת: הוא דיבר איתי אבל זו שיחה אישית.

ש: ומה אם בנט היה בראש?

ת: הוא לא דתי חזק. הוא לא יכול להיות בראש. כאמור צריך מישהו חזק
באידיאולוגיה.

ש: ואם איילת שקד בראש, הרב יצביע להם?

ת: בשעת הבחירות, נשבור את הראש מה להצביע.

ש: הרב יצביע למפלגת נעם?

ת: צריך מפלגה עם יסודות בריאים ונורמליים לאומה, ולא די בכלכלה ובבטחון.
וזו מפלגת נעם. אני מזדהה איתה. נראה אם תציע עצמה לבחירות או לא. הזמן
יגיד.

- פורסם בשאילת שלמה 609

