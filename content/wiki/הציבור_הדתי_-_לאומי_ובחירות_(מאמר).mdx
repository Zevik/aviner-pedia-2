---
title: "הציבור הדתי - לאומי ובחירות (מאמר)"
type: "מאמר"
---

ש: מה דעת הרב על המצב?

ת: ברוך ד', שיבת ציון, בנין הארץ, הקמת המדינה, צבא, כלכלה...

ש: התכוונתי למצב הפוליטי, שיש וויכוחים רבים בין המפלגות.

ת: כל היהודים אוהבים אחד את השני, מלבד כמה יחידים. יש וויכוחים פוליטיים,
אבל לא לשכוח שהמשותף יותר גדול לאין ערוך מהמפריד.

ש: אבל בנט אמר בעבר כל מיני דברים על הרפורמים, שינויים בכותל, שינוי
בסטטוס-קוו וכו'?

ת: בנט הוא אדם טוב עם הרבה זכויות אבל הוא לא יכול לעמוד בראש מפלגה
דתית-לאומית. זה דבר פשוט, מפלגה חרדית צריכה מישהו חרדי חזק לעמוד בראשה.
מפלגה שמאלנית צריכה מישהו שמאלני חזק לעמוד בראשה. ומפלגה דתית לאומית
צריכה מישהו דתי-לאומי חזק לעמוד בראשה. מנהיג מושך קדימה, ולכן צריך להיות
יותר חזק. כמו קצין שצריך להיות עם יותר אומץ וגבורה מחייליו.

ש: אני מבין מזה שזו ביקורת גם על מינוי איילת שקד?

ת: זה כבר נעשה. אי אפשר לבכות על חלב שנשפך. אלא צריך לחשוב בבוקר אחרי
איך אנחנו מתקדמים.

ש: למה הרב, והרב טאו ועוד רבנים לא מענישים את הבית היהודי ויגידו שלא
נצביע לכם אלא לנועם, עוצמה יהודית, אגודת ישראל, ש"ס?

ת: א. הרבה רבנים כן אמרו. ב. כלל גדול לקראת הבחירות: הרמב"ם מסביר שכל
דבר נידון על פי רובו. אז נראה איזו מפלגה היא הטוב ברובה. אין מפלגה
בתכלית השלמות.

ש: אפשר שזה יהיה האיחוד הימין?

ת: נראה איזה מפלגה טובה ברובה. אולי תהיה מפלגת נועם.

ש: אבל כנראה לא תעבור את אחוז החסימה?

ת: אם אין סיכוי לעבור את אחוז החסימה, השאלה לא עומדת על הפרק. יש זמן.
הדברים מאוד נזילים, דברים משתנים מיום ליום, משעה לשעה, משניה לשניה.
נתאזר בסבלנות.

ש: השאלה האחרונה, למה זה נראה שהציבור הדתי-לאומי לא מקשיב לרבנים?

ת: יש לציבור הדתי-לאומי שתי תכונות. מצד אחד, הוא עצמאי. הוא חושב לבד.
מצד שני, הוא מאוד מעריך את הרבנים ומאוד מקשיב לרבנים, אבל לא רוצה
פקודות. הוא מקשיב לדברים טובים והגיונים.

- פורסם בשאילת שלמה 610

