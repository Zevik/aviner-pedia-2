---
title: "פרשת שלח לך: לדבר יפה בין איש לאשתו"
type: "מאמר"
---

## פרשת שלח לך: לדבר יפה בין איש לאשתו

\[עריכה: יוסף אברמסון\]

פרשת שלח סמוכה לפרשת מרים כי היא דברה לא טוב על משה רבינו. המרגלים
הרשעים לא למדו מזה והוציאו דיבה רעה על הארץ. אע"פ שמדובר על עצים ואבנים
בכל זאת צריך להישמר מלשון הרע (רש"י בשם חז"ל, במדבר יג ב).

לכן בין איש לאשתו זאת הישועה הגדולה: שמירת הלשון. לא לפגוע בשני. יש
פלפול כזה: מה הדין אם מדברים לשון הרע על אדם בנוכחותו. האם זה לשון הרע?
המהר"ל אומר שלא. זה חידוש גדול. ככלל יש להיזהר לא לפגוע בין איש לאשתו.

לפני זמן מה התכנסו מתמטיקאים לבדוק מה הגורם לגירושין. אמרו זה נושא רציני
שיש לבודקו בצורה מתמטית. עשו רשימה של התנהגויות בין הזוגות וחלקום לרשימת
המתגרשים ואלה שלא התגרשו. הניבואי היה נכון: שמונים אחוז. ניבואי שמונים
אחוז בפסיכולוגיה שימושית זה כמעט נס. מסקנתם היתה כי הגורם לגירושין אינו
בגלל הבדל בהשקפות, ברגשות או ברצונות. אלא הדיבור. האם מדברים אחד לשני
בדרך כבוד ואהבה או שמדברים בצורה פוגענית בלעג ובעלבון. איפה שדברו יפה
שרדו ונשארו. אם כן נדבר יפה בין איש לאשתו.

- פורסם בשאילת שלמה 392

