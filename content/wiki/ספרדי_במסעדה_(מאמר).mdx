---
title: "ספרדי במסעדה (מאמר)"
type: "מאמר"
---

**שאלה:** האם ספרדי יכול לאכול במסעדה כשרה שערבים מבשלים שם?

**תשובה:** זו באמת בעיה. אשכנזים סומכים על הרמ"א (יו"ד קיג, ז) לגבי
בישול עכו"ם שדי לנו שיהודי מדליק את האש, הגז או החשמל, והגוי יכול להניח
את הסיר שם. כנראה זה מה שקורה במסעדה זו, היהודי מדליק בבוקר או המשגיח או
יהודי אחר מטעם המשגיח. אמנם הספרדים פוסקים (שו"ע שם) שלא משנה אם יהודי
מדליק או גוי מדליק, העיקר שיהודי יניח. אמנם הג"ר עובדיה יוסף בשו"ת יחוה
דעת (ה, נד) חיפש קולא וכתב שעובד קבוע יש לו את אותה הקולא כמו בעבד. היום
אין עבדים, אבל כשהיו עבדים העבד היה רשאי לבשל. אמנם הפועלים הגוים אינם
עבדים במובן המשפטי אבל הרמ"א (שם ס' ד') אומר שהעובדים אצלנו יש להם אותו
הדין כמו עבדים.

הג"ר יוסף פסק שיוצא שיש כאן ספק ספיקא. לגבי כל הלכה לחוד הספרדים לא
פוסקים ככה, זה לא מספיק שיהודי מדליק ולפועל זר אין דין עבד. אבל כששני
הספיקות עולים יחד, הם חוזרים ונעורים ויש כאן ספק ספיקא: ספק אם ההלכה שדי
שיהודי ידליק. וספק אם ההלכה שעובד קבוע יש לו דין עבד ואפשר לסמוך על ספק
ספיקא. לכן, מי שרוצה לאכול במקום כזה - יש לו על מי לסמוך על הג"ר עובדיה
יוסף.

מי שלא רוצה ורוצה להחמיר, תבוא עליו ברכה ואדם כזה צריך לבדוק במסעדות.
ודאי שהמקום כשר אם יש משגיח, אבל לא שומרים על כל החומרות כמו בבית. אגב,
יש לנו בעיה זו גם בצבא, יש גוים טבחים בצבא: דרוזים או עולים מרוסיה.
כמובן, בצבא צריך לאכול וגם הטבח החיל הוא כמו עבד כי הוא מקבל פקודות. יש
גורמים נוספים להתיר בצבא ואין זה כמו שבמסעדה שניתן לבחור באיזה מסעדה אתה
רוצה, בצבא אתה לא בוחר.

