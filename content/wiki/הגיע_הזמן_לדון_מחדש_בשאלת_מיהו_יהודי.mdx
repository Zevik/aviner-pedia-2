---
title: "הגיע הזמן לדון מחדש בשאלת \"מיהו יהודי?\""
type: "מאמר"
---

## הגיע הזמן לדון מחדש בשאלה מיהו יהודי

כולנו רוצים אחדות, כולנו מבינים שבלי אחדות אנו אבודים ואויבינו יכלו
אותנו בן-רגע. אך מהו המאחד אותנו? האם רק התועלת לשרוד ולא יותר?! בוודאי,
אין כאן רק איזו חברת ביטוח גדולה ורחבה, המבוססת על אינטרסים משותפים. לשם
כך לא היינו מוסרים את הנפש על בניין הארץ והגנתה. אלא ישנו משהו פנימי,
מהותי, נצחי המאחד אותנו: אנו כולנו יהודים!

אך מיהו יהודי? בעלי ההלכה ישיבו על אתר: מי שאימו יהודיה. כמובן, אין
ביהדות זלזול במעמד האב, הוא ללא ספק חשוב מאוד ומצוות רבות הוטלו עליו.
על-כל-פנים, לא האב הוא שקובע את השייכות לעם-ישראל, אלא האם. היא מעבירה
את היהדות מבפנים כאשר התינוק נוצר ושורה בתוכה. כמובן, אחר-כך היא ממשיכה
בהנקה ובחינוך. אך השייכות לעם-ישראל כבר קיימת בפנים, בתוך גופה.

אך מהי היהדות הזו? ישנם שהגדירו: יהדות היא ארץ-ישראל! בוודאי שכל יהודי
חייב לגור בארץ הקודש, אך כמובן גם יהודי חוץ-לארץ יהודים הם, ולעומתם,
נכרים תושבי הארץ אינם נהפכים משום כך לאחינו היהודים. הגדרה מוזרה הועלתה
לפני כמאה שנה ברוסיה: היהדות היא שפה. ואיזו שפה? – יידיש! כמובן שזה
מגוחך. ואולי מוגדרת היהדות בקיום מצוות? ברור שזו אמירה מסוכנת, לפיה
יהודי שאינו שומר מצוות ייחשב לגוי – ולעומתו, גוי שומר מצוות ייהפך
ליהודי. אי-אפשר לומר כדבר הזה! בוודאי שהמצוות הן שלמות האיש היהודי, אך
הן אינן עושות את היהודי. לא מפני שאנו שומרים מצוות אנו יהודים, אדרבה,
מפני שאנו יהודים אנו שומרים מצוות.

אם-כן, מיהו יהודי? הווה אומר – כל השייך לעם-ישראל! כל יהודי הינו פרט יקר
ומיוחד מן העם הגדול הזה, משורשו של אברהם אבינו שנוצר בכור הברזל במצרים.
ריבונו-של-עולם יצר לו עם. "עם זו יצרתי לי" (ישעיהו מג כא), "כי חלק ד'
עמו" (דברים לב ט). לכל עם ישנו אופי מיוחד, פסיכולוגיה ציבורית מיוחדת,
גניוס לאומי מיוחד, מה שחז"ל מכנים - מלאך של עם, ובספר דניאל – שר של עם,
ואצל מרן הרב קוק – נשמה של עם. לא רק לפרט ישנה נשמה, אלא גם לכלל. לא רק
לפרט יש חיוניות אלוהית מיוחדת אלא גם לאומה. נשמת הפרט היא ניצוץ של נשמת
הכלל. גם לנשמה עצמה ישנה נשמה – נשמת הנשמה, והיא היא נשמת האומה, כנסת
ישראל, השכינה השורה בישראל, האור האלוהי המאיר בישראל לדורותיו, הסגולה
הישראלית – העניין האלוהי, כדברי רבנו יהודה הלוי.

זהו מה שמאחד אותנו! הסגולה הישראלית שלא השתנתה ולא תשתנה. "נצח ישראל לא
ישקר ולא ינחם" (שמואל א טו כט). גם כל החטאים, כל העוונות וכל הפשעים לא
יוכלו למחוק סגולה זו, שהיא יצירה אלוהית מראש מקדם, אשר שורשה נמצא באברהם
אבינו והיא נתגלתה והופיעה ביצירת עם-ישראל.

זהו המאחד אותנו! ברצותנו להיות יותר ויותר מאוחדים, עלינו לחפור בעומק
ההיסטוריה הישראלית, בעומק התרבות הישראלית המקורית, בעומק רכושנו הרוחני,
הנצחי – שם נמצא את עצמנו: "ומי כעמך ישראל גוי אחד בארץ".

- 

נלקח משאילת שלמה 161

