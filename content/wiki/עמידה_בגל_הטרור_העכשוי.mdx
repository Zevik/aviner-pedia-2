---
title: "עמידה בגל הטרור העכשוי"
type: "מאמר"
---

עמידה נגד גל הטרור העכשווי

שאלה: איך עומדים נגד גל הטרור העכשווי?

תשובה: נוסח השאלה אינו מדויק כי הטרור אינו עכשווי.

מאז קום המדינה, הערבים יוצאים נגדנו למלחמה. צורת המלחמה לובשת צורה
ופושטת צורה.

אבל גם זה אינו מדויק. כי מאז הופעת האיסלם ,הם לוחמים נגדו. מוחמד הציק
לשבטים היהודים הסמוכים לו. בשבט אחד הוא הרג את כל הגברים, ובאשר לנשים
ולילדים הוא הכריח אותם להתאסלם ומכר אותם לעבדים. גם אחר כך היה טבח גדול
בח'יבר ליהודים שלא התאסלמו. גם יורשו עומר המשיך באותה דרך וגירש את כל
היהודים מחצי-האי ערב. מעשים אלו משמשים דוגמה למוסלמים לכל אורך הדורות.

אבל גם זה אינו מדויק.כי מאז הופעת עם ישראל, עמים רצו להשמיד אותנו מצרים,
עמלק, ועוד הרבה מלחמות, כפי שהזכיר הרמב"ם באיגרת תימן.

וגם זה אינו מדויק.כי גם את אברהם אבינו הם רדפו וזרקו לכבשן האש. ואת יעקב
אבינו רדפו עשיו ולבן.

אך גם זה אינו מדויק.כי מאז הופעת אדם על עלי האדמות, קין רצח את הבל.
יוצא, שהסיבה לכך היא שהאדם אמנם נברא בצלם אלהים אבל גם שוכנת בו חית
האדם, מה שנקרא בספר התניא (פרק א) הנפש האלקית והנפש הבהמית. יש חית האדם
והיא מתגלה בעיקר בשני יצרים, ביצרא דעריות וביצרא דרציחה. לכן האדם רוצח.

אבל – ברוך ד' – המצב לאט לאט משתפר, האור האלקי חודר, אך זה לוקח זמן.

ועם כל זה כלפי לעם ישראל יש התנגדות מיוחדת, כמו שמזכיר הרמב"ם באגרת
תימן. הסיבה היא שעם ישראל הולך נגד הנפש הברברית, בהיותו מביא לעולם תורה
האומרת לא תרצח, לא תגנוב וכן הלאה. לכן יש במין האנושי טינה נגד עם ישראל.

ממה נפשך, או הם מפסיקים להיות ברברים ויש טינה נגד עם ישראל כי חסם להם את
הנפש הבהמית, או הם ממשיכים להיות ברברים ויש טינה נגד עם ישראל כי יש להם
נקיפות מצפון. לכן מלבד חית האדם הכוללת, יש התפרצות גדולה של חית האדם נגד
עם ישראל.

אם כן שום דבר לא השתנה במשך כל הדורות?

דבר אחד השתנה – בחסדי ד' עלינו – והוא שיש לנו צה"ל!

בגלות נמשלנו ככבשה בין שבעים זאבים, ניצלנו בנס, אבל נשפך דמנו באופן נורא
על ידי הזאבים. עכשיו אנחנו במדינה שלנו, הכבשה קנתה רובה, וכאשר הזאבים
באים לטרוף אותה, היא יורה בחזרה, ואז הזאבים בוכים שזה לא הוגן. הרבה
זאבים כבר נעלמו, הבבלים נעלמו, המצרים נעלמו, פרס-מדי נעלמו, יון נעלם,
רומא נעלמה, ספרד נעלם, טורקיה נעלמה, והכבשה עם הרובה נשארת. עכשיו
כשהזאבים באים לאכול את הכבשה, הכבשה יורה ויורה טוב מאוד.

עובדה: 350 מליון ערבים מפחדים משישה מיליון יהודים. לכן הם משתמשים בנשק
של החלשים ,הוא הטרור. לטרור אין כח להכריע מדינה, יש לו כח להפחיד. אם כן,
הנשק נגדו הוא לא לפחד, להתאזר בעוז ובגבורה, וזה מה שאנחנו עושים!

חזק ואמץ.

- 

פורסם בשאילת שלמה 413

