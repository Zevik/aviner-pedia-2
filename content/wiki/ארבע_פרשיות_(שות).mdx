---
title: "ארבע פרשיות (שו\"ת)"
type: "שו\"ת"
---

\[מקורות ע"י הרב מרדכי ציון\]

**הכפלת המילה "זכר" בפרשת זכור**

ש: האם צריך לחזור על כל הפסוק, או רק על חלקו?

ת: עניין החזרה על המילה "זכר" אינו מוזכר בגמרא, בראשונים או באחרונים,
אלא במשנה ברורה. אומרים כך בשם הגר"א, אך רבי חיים מוולוז'ין (בהסכמתו לס'
מעשה רב) אומר שאינו שמע על זה. אם כן, לא חייבים. ואם לא חייבים, אין שאלה
כלל.

ש: אך עדיין נוהגים כך?

ת: נכון. אין חובה העיקר בצירי אך המשנה ברורה כך כותב שמהנכון לקרוא שניהם
(תרפה ס"ק יח. פס"ת שם אות ט). כך האשכנזים אבל הספרדים והתימנים קוראים רק
בצירי. א"כ אפשר לחזור על חצי הפסוק או על כל הפסוק.

[למקורות נוספים בענין לחץ
כאן](http://shlomo-aviner.net/index.php/%D7%9E%D7%A7%D7%95%D7%A8%D7%95%D7%AA_%D7%9C%22%D7%94%D7%9B%D7%A4%D7%9C%D7%AA_%D7%94%D7%9E%D7%99%D7%9C%D7%94%27%D7%96%D7%9B%D7%A8%27_%D7%91%D7%A4%D7%A8%D7%A9%D7%AA_%D7%96%D7%9B%D7%95%D7%A8%22_(%D7%A9%D7%95%22%D7%AA))

**נשים ופרשת זכור**

ש: האם נשים חייבות בפרשת זכור?

ת: הרמב"ם אומר בהלכות מלכים (ז, ד) שנשים יוצאות למלחמת מצווה. א"כ,
לכאורה נשים חייבות במחיית עמלק, וכן בשמיעת פרשת זכור. אלא הרדב"ז מסביר
(שם) שהן מספקות מים ומזון לבעליהם. היום, יש לנו חיל אספקה. איך פעם השיגו
אוכל? אשתו הייתה באה מידי פעם לבקר אותו והביאה לו מזון. א"כ, נשים לא
חייבות להילחם (ע' יבמות סה, ב. קידושין ב, ב). וכן רוב הפוסקים אומרים
שנשים פטורות מפרשת זכור. אם הן רוצות, מה טוב, וכן נהגו. הן יכולות גם
לקרוא על ידי חומש.

\[כתב בספר החינוך (מצוה תרג), שמצות שמיעת פרשת זכור, נוהגת בכל מקום ובכל
זמן, בזכרים, כי להם לעשות המלחמה ונקמת האויב, ולא לנשים. כתוב בכמה
מקומות בגמרא שדרכו של איש לכבוש ואין דרכה של אשה לכבוש (יבמות סה, ב),
ודרכו של איש לעשות מלחמה ואין דרכה של אשה לעשות מלחמה (קידושין ב, ב).
לפיכך, אין נשים חייבות במצות זכירת פרשת עמלק (אמנם עיין מנחת חינוך שם).
וכן דעתו של האבני נזר (או"ח ס' תקט).

אמנם העידו על הגאון רבי נתן אדלר (רבו של החתם סופר), שהיה מחייב את
הנשים, כולל השפחות, לבוא לבית הכנסת בשבת זכור כדי לשמוע קריאת פרשת זכור
משליח הצבור הקורא בתורה, משום שזאת מצות עשה שלא הזמן גרמא, שהרי הסיבה
שחז"ל קבעו קריאת פרשת זכור בשבת שלפני פורים, היא כדי להסמיך מעשה המן
למעשה עמלק. א"כ, גם נשים חייבות (שו"ת בנין ציון החדשות ס' ח). כן דעתו של
האדמו"ר ממונקאטש, הג"ר חיים אלעזר שפירא, בשו"ת מנחת אלעזר (ב, א אות ה).

והסיקו הג"ר עובדיה יוסף (שו"ת יחוה דעת א, פד) והג"ר משה שטרנבך (מועדים
וזמנים ב, קסז), שרוב האחרונים סוברים שאין נשים חייבות לבוא לבית הכנסת
לשמיעת פרשת זכור, אולם ראוי לנשים לבוא, כדי לצאת ידי חובת כל הפוסקים.

אבל בס' עובדות והנהגות לבית בריסק (ח"ב עמ' קא) כתב, שפעם אמר הגרי"ז
סולוביצ'יק: "עד שהגעתי לירושלים, לא ידעתי מענין כזה שנשים הולכות לשמוע
פרשת זכור"... וסיפר הג"ר חיים קניבסקי, שאביו, הסטייפלר, העיר את הבנות
לבוא לבית הכנסת לשמוע פרשת זכור, ואמר לו החזו"א: לא צריך להעירם (אורחות
רבנו ח"ג עמ' לג. מעשה איש ח"ה עמ' טו. דינים והנהגות ממרן החזו"א כב, ד.
שי לתורה ח"א עמ' רמב). והגרש"ז אוירבך שלח לקרוא לזוגתו הרבנית לשמוע
קריאת פ' זכור, להדר כסוברים שגם נשים חייבות (הליכות שלמה – מועדים ח"א
עמ' שכג הערה 1) – רשם מ"צ.\]

