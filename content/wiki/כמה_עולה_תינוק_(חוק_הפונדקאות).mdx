---
title: "כמה עולה תינוק? (חוק הפונדקאות)"
type: "מאמר"
---

## כמה זה עולה - תינוק?

\[לחוק הפונדקאות\]

בעולמנו הקר והמנוכר אפשר לקנות כל דבר, הכסף יענה את הכל. אפילו תינוק.
במה דברים אמורים? בחוק הפונדקאות העומד על הפרק: זוג גברים החיים באיסור,
יוכלו להוסיף חטא על פשע ולקנות תינוק – בתנאי שהם עשירים. כמובן בלי לשאול
אותו ילד אם זו שאיפתו בחיים לחיות חיים לא נורמליים ורצוצים כאלה.

ודאי לא תמצאו פוסק הלכה אחד, גדול בתורה אחד, חכם בקודש אחד שיראה פתח
היתר לדבר. כאשר יש בעיה רפואית לזוג חשוך ילדים, ואין האם יכולה לזכות
בפרי בטן בדרך רגילה – אנו מבינים שיש מקום לפונדקאות.

אבל שזוג גברים בעלי נטיות הפוכות, החיים באיסור המוגדר בתורה כתועבה, יקנו
לעצמם תינוק – איפה תמצאו לזה סימוכים בתורתנו הקדושה?

אך האמת חייבת להיאמר שכדי להבין זאת אין צורך בתורה ממקור אלהי, די בקצת
בינה טבעית, קצת מוסר טבעי, קצת ישרות אנושית בסיסית.

הרי כולנו יודעים שהיצור הקטן האומלל ביותר הוא היתום, - יתום מאב ועוד
יותר היתום מאם. לצערנו זה קורה כשאמא נפטרת עקב מחלה או תאונה או פיגוע,
ואז אין סוף לדמעות הנשפכות. וכאן אנו ניצור במו ידינו יתום מאם!? עד כדי
כך תגדל אכזריותנו!

וכי זה נורמלי ילד בלי אם? וכי זה הגיוני? אולי שכחתם מה זו אם. אולי תקראו
עוד פעם את הספרים של הסוציולוגית הדגולה מרגרט מיד.

אולי אתם מניפים לכל רוח את דגל החרות, אך זכרו את הכלל הגדול של ג'ון
סטוארט מיל במסתו על החרות: החרות שלך מסתיימת איפה שהיא פוגעת בחרותו של
הזולת. וכי באמת אותו ילד יהיה בעל חרות מלאה כאשר אין לו אמא?!

אולי תטענו על זכותו של אותו גבר בעל נטיות הפוכות לממש אבהותו. שמענו.
ולתינוק אין זכות לממש את עצמו!? קראתם את דו"חות העובדות הסוציאליות על מה
שקורה לילדים כאלה?!

קראתם את הסיפור של ילד כזה שהיה חוזר מבוייש מהגן כאשר ילדים היו לועגים
לו: אין לך אמא! אין לך אמא!

קראתם על הילדה שהיתה מתעוררת כל לילה בבכי מר: אמא! אמא!

קראתם על הילדה הקטנה ששאלה את שני הגברים שהשתלטו על חייה איפה אימה והם
השיבו לה שזו סטודנטית בפקולטה לרפואה. אך היא נעמדה שם כל יום בסיום
הלימודים ושאלה כל סטודנטית: אולי את אמא שלי.

קץ לחושך! קץ לתועבה בריבוע!

קצת אנושיות. קצת.

- פורסם בשאילת שלמה 336

