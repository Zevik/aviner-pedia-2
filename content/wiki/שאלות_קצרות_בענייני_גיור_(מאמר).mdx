---
title: "שאלות קצרות בענייני גיור (מאמר)"
type: "מאמר"
---

## שאלות קצרות בענייני גיור

\[מ"באהבה ובאמונה"\]

שאלה: יש מאות אלפי גויים, אז האם אין זו משימה לאומית לגיירם בכל דרך
אפשרית?

תשובה: יש רק דרך אחת אפשרית, זאת של הסכמה לאומית כללית של גדולי הדור, כי
אי אפשר לשנות הגדרתו של עם ישראל.

שאלה: למה לא לקבל פסיקה מקילה בגיור גם אם היא של מיעוט קטן של רבנים, הרי
זו שעת דחק?

תשובה: זו לא שאלה פרטית של אדם, אלא שאלה כלל ישראלית של הגדרת עם ישראל,
ומיעוט קטן אינו יכול לכפות דעתו על הכלל, כאילו יש לו מונופול על ההגדרה
מהו עם ישראל.

שאלה: האם יש להקל בגיור בכל הקולות האפשריות?

תשובה: אין לזה מקור בגמרא ובפוסקים. אדרבה, להיות יהודי או לא להיות
יהודי, זה הדבר הכי מכריע והכי חמור.

שאלה: לאור ריבוי גויים בארץ האם אין הפוסקים צריכים לנקוט בפסיקות אמיצות
שנשמעו מפי כמה רבנים: א. גיור להיות מסורתי ג. גיור להיות ישראלי. ג. טקס
המוני בלי לבדוק כל גר בפני עצמו. ד. הצטרפות לאומית עם אמונה בד' וכמה
עקרונות. ה. קבלת מצוות אינה מעכבת דיעבד. ו. די באמירת המתגייר בפיו מן
השפה ולחוץ שמקבל מצוות.

תשובה: כי זה בניגוד להלכה פסוקה. אם רב אמר זאת, או שאינו מפוסקי הדור, או
שהוא דעת יחיד, אין פוסקים בדבר כלל ישראלי כזה על פי דעת יחיד.

שאלה: האם אפשר להתכונן במכון לגיור בו שותפים ומלמדים גם רפורמים
וקונסרבטיבים?

תשובה: אין כאן שאלה. זה לא על פי התורה, וכבר מחו על זה בזמנו בשנת תשנ"ח
הרבנים הראשיים לישראל.

שאלה: האם אפשר לסמוך על מכון לגיור, כאשר למעשה יותר מ90% מתגיירים לא
שומרים תורה ומצוות?

תשובה: אי אפשר.

שאלה: למה לא די להתגייר לאומה בלי להתגייר לתורה?

תשובה: אומתנו איננה אומה כי אם בתורותיה. ר' סעדיה גאון

שאלה: עברתי קורס גיור ועתה אני שומר תורה ומצוות בהקפדה. אבל יש כמוני רק
עוד שניים. כל השאר העמידו פנים שישמרו מצוות, אבל מיד אחרי הגיור, ראיתי
אותם מחללים שבת ואוכלים טרף. אני כמעט בטוח שכל זה גם ידוע לסגל המלמד.
האם בתנאים אלו הם באמת גרים?

תשובה: אכן, מי שרימה, אין גיורו גיור.

שאלה: מה דין גר שמודה בפה מלא שמעולם לא התכוון לשמור מצוות ואכן אינו
שומר? יש הרבה כאלה.

תשובה: אם בשעת גיור, קיבל באמת לקיים מצוות ויותר מאוחר נפל וחדל, גיורו
גיור, אבל אם אינו מקיים מצוות ולא חשב לקיים מצוות בשעת גיור, אין גיורו
גיור. ש"ות אחיעזר ח"ג כח. מרן הרב קוק שו"ת דעת כהן קנד. הגרי"ה הרצוג
פסקים אה"ע כח. הגר"ע יוסף יבי"א ח"י יו"ד כו.

שאלה: האם גר מחלל שבת הוא גר באמת?

תשובה: אם אחרי הגיור הוא שמר שבת ורק יותר מאוחר חדל, גיורו גיור. אם מיד
אחרי הגיור לא שמר שבת, אין גיורו גיור אלא רמיה.

שאלה: התפרסם מפי היועץ המשפטי של בתי הדין הרבניים ש 97.2% מאלו שהתגיירו
אינם שומרים תורה ומצוות. זה נורא! מה המסקנה?

תשובה: זו סטטיסטיקה רק בקרב המתגרשים, ולא בטוח שבחתך אוכלוסיה אחר יש
אותו אחוז, אבל בוודאי זה נורא ומצריך בדיקה ושינוי.

שאלה: הרמב"ם כותב שאם לא הודיעו למתגייר את המצוות, הוא גר. הלכות איסורי
ביאה יג יז. אם כן, קבלת מצוות אינה מעכבת דיעבד?

תשובה: הפוסקים הסבירו שהכוונה שקיבל סתם מצוות בלי שיפרטו לו, ומן הסתם
מקבל גם מה שלא הודיעו לו, אבל אם הודיעו לו ולא קיבל אפילו מצוה אחת, אינו
גר. והעיקר שקבלת מצוות מעכבת דיעבד. וגם אם אמר בפיו שמקבל ואנו יודעים
שזה לא נכון, אינו גר. שו"ת אגרות משה יו"ד א קנז. וכן שו"ת שרידי אש ב עה.

שאלה: אם המתגייר מצהיר שמקבל תורה ומצוות, האם די בכך, כי דברים שבלב אינם
דברים, או שיש להיות בטוח שאינו משקר?

תשובה: אם יש אומדנא ברורה שמשקר, גיורו אינו גיור. "...שברור הדבר שבודאי
יעבור אחרי כן על איסורי תורה, חילול שבת ואכילת טרפות, ואנו יודעים בבירור
כוונתו שאינו מתגייר רק לפנים ולבו בל עמו, הרי אומדנא דמוכח שמה שאמר
שמקבל עליו המצוות, לאו כלום הוא". שו"ת אחיעזר ח"ג סי' כו אות ד. וכן כח.
וכן אם מיד לאחר הגיור אינו שומר תורה ומצוות.

שאלה: שמעתי שהג"ר עובדיה יוסף מתיר גיור בלי קבלת מצוות.

תשובה: לא נכון. שו"ת יבי"א לעיל.

שאלה: שמעתי כי על פי מרן הרב קוק, גיור תקף גם אם לא היתה קבלת מצוות?

תשובה: לא נכון "כל שלא מקיימים מצוות, וגם המחשבה היתה שלא כראוי, אז אין
כאן גרות כלל". שו"ת דעת כהן קנד.

שאלה: איפה כתוב שקבלת מצוות היא תנאי לגרות?

תשובה: רמב"ם איסורי ביאה יב יג. שו"ע יו"ד רסח ג. ש"ך שם. ט"ז שם. שו"ת
אחיעזר לעיל. הגריא"ה הרצוג. אה"ע כח. שו"ת אגר"מ יו"ד קצב ולעיל. חזו"א
יו"ד קיט ב.

שאלה: גרים שהתגיירו כדי להתחתן, האם הם גרי אמת?

תשובה: בתנאי שעקב זה קיבלו לקיים תורה ומצוות באמת, ואז הם גרי אמת, ואם
לא, הם גרי שקר.

שאלה: אם אדם רוצה להתגייר לא כדי להיות דתי אלא כדי להיות מסורתי, כגון
להדליק נרות שבת וללכת לתפילות אך לא לשמור שבת?

תשובה: לא. זו הגדרה אחרת של התורה ושל עם ישראל.

שאלה: האם גר שמקבל עליו מצוות, אינו מאמין שד' ציוה, אבל הן נראות לו
טובות לחיים, האם זה נקרא גיור?

תשובה: לא. חזו"א יו"ד קיט אות ב. ועיין רמב"ם מלכים ח יא.

שאלה: האם כדי להתגייר די לקבל קיום מצוות או צריך לגם לקבל יסודות האמונה?

תשובה: ודאי גם יסודות האמונה: אמונה בד', תורה מן השמים, נבואה, השגחה
אלהית, כל שלוש עשרה עיקרי האמונה.

- פורסם בשאילת שלמה 284

