---
title: "מה אסור להכניס לשירותים (שו\"ת)"
type: "שו\"ת"
---

\[מקורות ע"י הרב מרדכי ציון\]

**ספר בשירותים**

ש: האם מותר להיכנס לשירותים עם ספר מדע באותיות עבריות?

ת: יש מחמירים, אך הדין שמותר (שו"ת שאילת שלמה ג רצז).

**א.ל.ד.**

ש: האם מותר להיכנס לשירותים בשרשרת עם אותיות א.ל.ד.?

ת: כן. אין לזה שום ערך.

**דברי תורה ותמונה של רב בסלולרי**

ש: יש לי בטלפון הסלולרי תפלות ותנ"ך ועוד. האם מותר להיכנס לשירותים?

ת: כן. כאשר אין זה על המסך, כי זה מכוסה, ואין זו הכתיבה שהתורה דיברה
עליה (שו"ת אגרות משה יו"ד א קעג. שו"ת שאילת שלמה ד רלז).

ש: מה הדין - תמונה של רב על צג הסלולרי?

ת: כנ"ל (שם).

**בס"ד**

ש:מותר לרשום בס"ד על חולצה ולהיכנס בה לשירותים?

ת: כן. אין בזה קדושה. אלא ראשי תיבות (שו"ע ורמ"א יו"ד רעו י. ערה"ש שם
כח. שו"ת יחוה דעת ג עח. שו"ת שאילת שלמה א שפא. ד רלז).

**צמיד עם פסוק**

ש: מותר להיכנס לשירותים עם צמיד בו כתוב אם אשכחך ירושלים וכו'?

ת: צריך כיסוי. בכלל, כל הדורות, גם גדולי ישראל לא נהגו כן (עי' שו"ת ציץ
אליעזר טז ל).

**מזון בשירותים**

ש: מותר להיכנס עם אוכל עטוף לשירותים?

ת: לא לכתחילה אבל אם הוכנס, הוא נשאר מותר. ואם זה גם חדר-אמבטיה מותר
לכתחילה. שו"ת יביע אומר ד ה. שו"ת תשובות והנהגות ב ד.

