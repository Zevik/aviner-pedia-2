---
title: "לימוד הלכות אבלות- בעיה? (מאמר)"
type: "מאמר"
---

**שאלה:** האם יש חשש בלימוד הלכות אבלות או מס' מועד קטן?

**תשובה:** אין שום חשש. אדרבה עיין בספר חסידים רעא. \[ודומה לזה שמעתי
פעם מהג"ר צבי שכטר: הגרי"ד סולוביצ'יק לימד פרק "מי שמתו" והג"ר מנדל זק"ש
– חתן החפץ חיים - לא היה מרוצה ואמר שהמנהג באירופה היה שלא ללמוד את הפרק
הזה כי זה סימן רע. הגיב הג"ר סולוביצ'יק שכתוב בספר חסידים (שם): שכל מצוה
שאין לה דורש ואין מי שמבקש אותה תדרשנה, לפי שהיא כ"מת מצוה". אחת
הדוגמאות הינה פרק "מי שמתו", אתה תלמדו ותקבלו שכר גדול כנגד כולם. וישנו
סיפור על החפץ חיים בעניין. מובא בספר מאיר עיני ישראל (ח"ב עמ' 239), שהיה
מעשה בראדין שכמה אנשים מתו בתקופה קצרה. אספו אנשי הקהילה את הקהילה לצורך
חשבון נפש. קם החפץ חיים והכריז שמסכת מועד קטן מתלוננת אצל ריבונו של עולם
שהיא לא נלמדת הישיבות. רק אבלות לומדים ממנה, ולכן אנשים מתים.

בשנת תשס"ז עם תחילת לימוד מסכת מועד קטן בדף היומי, ראיתי פירסום שאמר
הג"ר חיים קניבסקי: שידוע בשם החתם סופר עניין החשש מלימוד מסכת מועד קטן
מחמת שנלמדים שם עניני אבלות וע"כ הורה הח"ס שלפני לימוד המסכת יתן צדקה
(לדעתו של הח"ס עיין תשובותיו יו"ד ס' שמו שהוא "גברא קפדנא אנא" בעניני
אבלות).

עיין גם ההקדמה לנטעי גבריאל – הלכות אבלות, שיש דיון בעניין.

