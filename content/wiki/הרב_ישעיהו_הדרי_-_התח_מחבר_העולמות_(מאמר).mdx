---
title: "הרב ישעיהו הדרי - הת\"ח מחבר העולמות (מאמר)"
type: "מאמר"
---

עלה למרומים הרב ישעיהו הדרי זצ"ל, תלמיד חכם גדול, ראש ישיבת הכותל עשרות
שנים. הרבה תלמידי חכמים גדולים היו לנו, יש לנו ויהיו לנו, ולא ראי זה
כראי זה, ויש בזה מה שאין בזה. מופלא היה הרב הדרי בכך שהוא חיבר כל
העולמות, לכן מצא מסילות לליבם ולמוחם של כולם.

כל ימיו הוא לימד תורה ללא לאות, גם לגברים וגם לנשים, גם בישיבה וגם
במכללה ובמדרשה, וגם להמון בית ישראל ברדיו.

מפעלו הגדול, זו ישיבת הכותל, ישיבת הכותל זה הוא, גם כלל הישיבה, גם כל
תלמיד מתלמידיה.

הקים ישיבה ציונית, אך שילב בר"מים גם תלמידי חכמים ציונים וגם תלמידי
חכמים חרדים. התורה שייכת לכלל ישראל.

היה תלמידו של מרן הרב קוק, והתחבר לרבנו הרב צבי יהודה, ולנזיר הרב דוד
כהן – יחד עם זה חיבר אותו לשפת אמת ולרבי צדוק, - וזאת בעזרת עומק עיונו.

מצד אחד היה ראש ישיבה בסגנון "ליטאי" כפי שלמד בישיבת חברון, ומצד שני היה
כמו אדמו"ר, מכיר כל תלמיד וקורות חייו, מלווה אותו, מייעץ, ואף דואג למצבו
החומרי.

הרב הדרי היה מכיל כל תלמיד, רגיש לכל תלמיד, ויחד עם זה מרומם אותו
בשיעורי אגדה, מושך אותו כלפי מעלה.

הוא העניק לכל תלמיד הרגשת בית, אבל כבר מהתחלה דרש התנהגות נאותה: סנדלים
עם גרביים וחולצה בפנים.

הוא עטף בחמימות אך דרש מאמץ.

היה מאוד רחב באופקים אבל ברור היה לכל שהתורה היא מעל הכל ונשמת הכל.

הרב ישעיהו זצ"ל רכש כבוד עצום לכל תלמיד חכם, ויחד עם זה היה מבטא הכרת
טובה לכל אדם, למזכירה ולמנקה.

לימוד למדני וחריף לא היה סותר קבלת שבת בכותל עם שירה וריקודים.

הוא היה מאוד עניו בהליכותיו, ואף הציג את עצמו לא כראש ישיבה אלא כמשגיח,
שזו היתה עבודתו בראשית חייו – ויחד עם זה, היה בעל הופעה מלכותית נישאה
וטבעית.

היה בעל סגנון לשוני חד וספרותי – יחד עם עומק גדול.

בישיבה: גמרא בחריפות, הלכה בעיון – יחד עם חסידות בעומק, מוסר בהקפדה.

למדן גדול ויחד עם זה מתפלל תפילת הגשם בקול חנוק.

בעל לב נרגש וסוער – אבל תמיד המוח שולט.

אהבת ד' ויראת ד'.

השפיע במידותיו על רבים רבים, ורוחו חי בקרבנו.

תהיה נפשו צרורה בצרור החיים עם כל הצדיקים תלמידי החכמים הגדולים.

- פורסם בשאילת שלמה 544

