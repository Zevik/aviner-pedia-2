---
title: "עתונות ואורה"
type: "מאמר"
---

## עתונות ואורה

\[מקור ראשון\]

אינני יודע למה יש מתרגשים ומצטערים כל פעם שמודפס בעתון מאמר של טפשות או
של רשעות. הרי אין בזה שום הפתעה, אנו יודעים שבעולם הזה יש בינתיים חושך
רב, הרבה כפירה ופריצות, ואין פלא שזה מופיע גם בעתונות, לכן למה לנו כל כך
לשים לב למצב שעשוי להימשך עוד מאות או אלפי שנים. תפקידנו הוא להוסיף אור
ואותו אור יגרש את החושך. גם הדור שלנו אינו צמא לדברי חושך אלא צמא לאור.
כל הביטויים האלה אינם מרפאים מאומה, אלא זורים מלח על הפצעים. על כן איננו
צריכים להתרגש מכל מאמר של שטנה, וכמו כן, איננו חייבים להגיב, שמא כוחנו
יכלה בתגובות לענות כסיל כאיוולתו ותתמעט פעולתנו החשובה - להוסיף אמונה,
להוסיף אהבה, להוסיף חכמה, להוסיף צדק, להוסיף יושר, הרי אנו יודעים שבעולם
יש סבל ותהו ורשע וכסל, ואנו יודעים מראש שזה יהיה כתוב בעתון. כבר אמרו
דרך הלצה שעתון הוא מלשון: "וישלח ביד איש עתי, ונשא השעיר עליו את כל
עוונותם" (ויקרא טז). עלינו להוסיף דברי ניחומים, דברי אומץ, דברי חכמה,
דברי אורה.

- פורסם בשאילת שלמה 355

