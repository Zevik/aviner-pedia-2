---
title: "שירים - הלכות שונות"
type: "תרבות הפנאי (שו\"ת)"
---

## הלכות שירים

**שם ד' בשיר**

ש: האם מותר לבטא שם ד' כאשר שרים שיר קודש כגון שבחי ירושלים? אם זה
בהופעה? או בחזרות?

ת: כן מן הדין, אך יש מאוד להיזהר לאומרו בחרדת קודש. ובכל צורה ושפה
שאומרים שם ד', צריך אימה ויראה ורעדה. חיי אדם כלל ה א. לכן בהופעה או
חזנות, יש להימנע. אך מעיקר הדין רבי אברהם אבן עזרא התכוון שבצור משלו
יאמרו שם ד' שמתחרז עם אמוני.

\[לגבי שם השם בזמירות, אמר הגרש"ז אוירבך שאם מכוון, יזכיר שם ד', ואם
אינו מכוון, יזמר בלי הזכרת השם. הליכות שלמה ח"א פ"א הערה 64. ירושלים
במועדיה – שבת ב קמז-קמח. אמנם יש מחמירים. כגון הגרי"ד סולוביצ'יק. נפש
הרב קס. ולדעתו של הגרי"ש אלישיב, כששר זמירות שבת ומוזכר בהן שם ד', אין
להזכיר אותו. אשרי האיש ב קכח – רשם מ"צ.\]

**שיר על המעפילים**

ש: האם יש בעיה בשיר "העפילו, אל ראש ההר העפילו", שהרי התורה שוללת את
המעפילים?

ת: עכשיו זה טוב. ספר צדקת הצדיק לרבי צדוק הכהן (פסקה מו).

**שירי קודש לפני ברכות התורה**

ש: האם מותר לשמוע שירי קודש לפני שבירכתי ברכת התורה?

ת: כן. כמו דברי תורה בהרהור שמותרים בלי ברכת התורה (שו"ע או"ח מז ד).

**שירי קודש**

ש: יש בעיה על פי סנהדרין קא לשיר פסוק?

ת: מותר אם שרים בחרדת קודש (שו"ת שאילת שלמה ב קנח. ד קכא).

**כוכב נולד**

ש: האם לצפות בתכנית הטלויזיה כוכב נולד המציגה תחרות שירה בין כשרונות
חדשים?

ת: זה נגד כל החינוך שלנו שערכו של אדם הוא מעשים טובים, מידות טובות, תורה
ומצוות, צדק ויושר, ולא התנהגות אדם על פי מה שימצא חן בעיני אחרים באופן
חיצוני ללא ענווה וצניעות (עיין שו"ת יביע אומר ו או"ח יב. שו"ת יחוה דעת ד
ז).

**שירים בשרותים**

ש: האם מותר לשמוע שירי קודש בשרותים או במקלחת?

ת:בשרותים אסור. במקלחת מותר, כי דינה כחדר אמצעי בהיותה נקיה. והרהור
מותר, שערים מצויינים בהלכה (ה ח).

**שירים בלועזית** ש: מה הם השירים בלועזית שמותר לשמוע?

ת: שלשה תנאים. א. מילים כשרות. רמב"ם פירוש המשניות אבות א יז. ב. מנגינה
כשרה, שאינה מעוררת יצרים נמוכים. אגרת הרמב"ם לחכמי ארם צובה. ג. זמר כשר,
יהודי מקיים תרי"ג מצוות וגוי מקיים ז' מצוות בני נח. שו"ת משנה הלכות (ו
קח). שו"ת באר משה (ו עד בהערות). ועיין שו"ת אגרות משה (אה"ע א צו).

**שירי עגבים**

ש: רבנו עובדיה מברטנורה בסנהדרין י א כותב שהשר שירי עגבים אין לו חלק
לעולם הבא. כך נפסק?

ת: כן. שו"ע או"ח שז טז. צריך לעשות תשובה.

**שיר אהבה א**

ש: האם לשם חיזור מותר לי לכתוב שירי אהבה לבחורה?

ת: בתנאי שהנכם נפגשים לשידוך, ושהתוכן צנוע ומתון כמו שמותר לדבר, ושלא
יפורסם ברבים.

**שירי אהבה ב**

ש: האם מותר לשמוע שירי אהבה שחיבר זמר דתי מתוך ליקוט פסוקים של שיר
השירים?

ת: שיר השירים הוא קודש ולא חול. והעושה פסוק של שיר השירים כמין זמר,
התורה חוגרת שק ואומרת לקדוש ברוך הוא: עשאוני בניך ככנור שמנגנים בו
ליצים. סנהדרין קא א.

**שיר אהבה ג**

ש: מה הגדר של שיר אהבה כשר?

ת: כמו הגדר של דיבור (שו"ת שאילת שלמה ד רצ).

