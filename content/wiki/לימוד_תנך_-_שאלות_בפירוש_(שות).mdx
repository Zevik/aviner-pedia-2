---
title: "לימוד תנ\"ך - שאלות בפירוש (שו\"ת)"
type: "שו\"ת"
---

**בן סירא**

ש: כיצד דברי חז"ל האומרים שבן סירא הוא בנו של ירמיהו הנביא מתיישבת עם
העובדה שספרו מדבר על ימי בית שני?

ת: חז"ל לא אמרו זאת. אלא זה כתוב אצלו, ואמנם ראשונים הזכירו זאת, אבל כבר
הקשו שיש אי התאמת זמנים.

**תסביך אדיפוס**

ש: פרופסור באוניברסיטה הסביר שנדב ואביהו שאמרו מתי ימותו משה ואהרן זה
היה תסביך אדיפוס. אפשר לקבל?

ת: לא. כי חז"ל עצמם שמסרו על זה לא הסבירו כן, והתורה עצמה אמרה שהם היו
אנשים קדושים כמו שכתוב בקרובי אקדש.

ש: האם בכלל דברי פרויד על תסביך אידיפוס הם נכונים?

ת: לא הוכחו מדעית. אולי אצלו בבית כן, כי אביו התחתן בנישואים שניים באשה
צעירה ממנו בעשרים שנה, כלומר בגיל של אחיו...

**אבות קיימו תורה**

ש: כיצד דברי חז"ל שהאבות קיימו מצוות מתיישבים עם סתירות שונות לכך?

ת: הם קיימו אותן בצורה של מידות. תורה אור לבעל התניא. ובאופן יוצא דופן,
גם חרגו כהוראת שעה. נפש החיים לרבי חיים מוולוז'ין.

**ניסיון העקידה**

ש: אולי בניסיון העקידה, ד' רצה שאברהם אבינו יסרב ולא יציית באופן עוור?

ת: תאוריה ישנה ומטופשת של עמי-הארץ שאפילו לא קוראים פסוקים: עתה ידעתי כי
ירא אלהים אתה ולא חשכת את בנך... יען עשית את הדבר הזה ולא חשכת את בנך את
יחידך.

**יסורי הנביאים**

ש: למה רבונו של עולם ששלח נביאים לא שמר עליהם מכל כך הרבה תלאות כגון
ירמיהו?

ת: איפה כתוב בתורה שאדם שעושה שליחות אלהית לא צריך למסור את הנפש?

**אהרן הכהן**

ש: איפה רואים בתורה שאהרן הכהן היה אוהב שלום ורודף שלום וכו'?

ת: ושמח בלבו. ועיין רש"י שם (שמות ד יד).

**דברי בלע נגד אברהם אבינו**

ש: מרצה אחד אמר שאברהם אבינו היה אדם אדם רע ואטום: גירש בן אחד ורצה
להרוג בן שני, ושיש לקרוא פרשיות אלו כדי לא להיות כמותו. זה פירוש נגד
חז"ל אך האם הוא אפשרי?

ת: זה הבל והעלבת אברהם אבינו – הרי ד' צוה לו! (עיין נסיכי אדם 50-39).

ש: הוא הסביר שלא תמיד יש לשמוע לקפריזות של ד', הוא לא תמיד צודק ולא תמיד
מבין, אלא סתם עושה נסיונות בבני אדם.

ת: הרמב"ם בסוף הלכות טומאת צרעת צדק בחכמתו הגדולה מסביר: זה מתחיל בבזיון
רבותינו הצדיקים, ממשיך בהעלבת הנביאים שהם מלאכי אלהים וגומר בכפירה
ופתיחת פה נגד רבונו של עולם.

**כל האומר דוד חטא**

ש: כיצד חז"ל אומרים ש"כל האומר דוד חטא אינו אלא טועה" - כאשר כתוב בתנ"ך
שהוא חטא?

ת: גם חז"ל למדו תנ"ך. אלא אין זה החטא שנראה בקריאה שטחית.

ש: למה אמרו חז"ל "כל האומר דוד חטא אינו אלא טועה" ולא אמרו בקיצור: טועה?

ת: הוא לא רק טועה בפרט זה, אלא כל הבנתו של התורה מכף רגל עד ראש הינה
מוטעת (עיין נסיכי אדם 256-241).

**פגיעה בכבוד שאול המלך**

ש: שימשתי בתור רב באמריקה רבות שנים. לימדתי על שאול המלך הרבה פעמים,
ומלבד דברי שבח, תיארתי אותו עם בעיות פסיכולוגיות, ככעסן ועוד ביטויי
קלון. כעת אני באמצע ספרו של הרב "תורת אמת" והבנתי שפגעתי בכבודו של שאול
המלך, ושאני צריך ללכת לקברו עם מניין לבקש מחילה.

ת: יישר כח! אגב, לא ידוע מקומו של קברו (שמואל ב כא יד).

**דוד בגובה עיניים**

ש: חז"ל אומרים שדוד תבע את אביגיל (מגילה יד א), הרי תנ"ך בגובה עיניים?!

ת: כבר כתב הרדב"ז: "איך יעלה על לב לאמר שדוד שהיה בחיר אלקים היה רוצה
לבוא על אשת איש". והסביר באריכות מצדדים שונים. עיין שם. וסיים: "ואין לנו
לתלות דבר מגונה כזה בדוד משיח ד' מדעתנו, שאפילו מה שמפורש בכתובים – מעשה
בת שבע – דקדקו רז"ל כמה דקדוקים שלא חטא. שבת נו א. כל שכן בדבר שאין לו
זכר בכתוב". "כל זה כתבתי ללמד שיש לנו לחזור כל צדדי וצדדי דצדדי ללמד
זכות על משיח ד', כאשר עשו רז"ל על ענין בת שבע" (שו"ת רדב"ז ז כט).

**אביגיל בגובה עיניים**

ש: חז"ל אומרים שאביגיל נהגה שלא בצניעות. מגילה יד א. הרי תנ"ך בגובה
עיניים?!

ת: כבר הקשו התוספות כיצד יתכן דבר כזה באותה צדיקה. שם. וכבר כתב הרדב"ז,
שהרי היתה נביאה (מגילה יד א). אלא הסביר שהיתה יורדת בסתר ההר (שמואל א כה
ב). בחושך ובלילה (שם שם לד). והרוח היא שהרימה את בגדיה, ולא היו שם
אנשים. עיין שם באריכות (שו"ת הרדב"ז ז כט).

**שלמה המלך בגובה שמים**

ש: אני לא רואה גדלותו של שלמה המלך שהתחתן עם אלף נשים כולל גויות, דברים
שאפילו אני לא עושה?

ת: כי אתה עיוור וחושב ששלמה המלך הוא בדרגתך. וכבר רצו בגלל זה לשלול ממנו
עולם הבא, יצאה בת קול: "אל תגעו במשיחי ובנביאי אל תרעו". ושוב רצו, ובאה
אש מן השמים וליחכה בספסליהם. ואמרה בת קול: "המעמך ישלמנה" (תנחומא מצורע
א). פירוש: "אתם סבורים שהוא עמכם ואנוש כערככם, ואינו אלא עמדי ועל כסאי,
ועל כן לא יירא רע כלל" (תקנת השבים ז לרבי צדוק הכהן).

**שלמה המלך**

ש: שלמה המלך באמת הבין מה חיות אומרות?

ת: כן.

**נפילות בתנ"ך**

ש: מדוע התנ"ך מלא סיפורים על נפילות של גדולי עולם? איך יתכן?!

ת: גם אצל גדול עולם עלול להיות איזה חסרון, שמונה פרקים פרק ז. ובכל זאת,
הוא גדול עולם, וגם זה חסרון שנובע ממעלה, משל לאדם שמרוב דאגה לבריאות,
עושה דבר לא נכון. מאמרי הראיה. אך זה נושא מורכב, עיין סיפרי הדל "נסיכי
אדם".

**יואב**

ש: מי היה אביו של יואב בן צרויה, שהרי צרויה זו אמו?

ת: לא ידוע.

**נישואי דינה**

ש: איך יש דעה ששמעון התחתן עם דינה שהיתה אחות מאב ואם כן אסורה לבני נח?

ת: אמנם כך פסק הרמב"ם אך יש תנאים בסנהדרין נח שבן נח מותר.

**משה רבנו**

ש: כיצד קראו למשה רבנו לפני שבת פרעה משתה אותו מן המים?

ת: היו לו שבע שמות: אביו קראו לו חבר, אמו יקותיאל, אחותו ירד, אחיו אבי
זניח, מניקתו אבי סוכי, עם ישראל שמעיה. ילקו"ש שמות קסז. אבל זה שכרם של
גומלי חסדים שנקרא על פי השם שנתנה לו בתיה בת פרעה. שמו"ר א כו.

ש: איך הספיק משה רבנו ללמוד תורה, אם עבר לבית פרעה כתינוק?

ת: עבר בגיל שתים עשרה. שמות רבה ה ב.

**יהושע בן נון**

ש: למה יהושע בן נון הוא בחיריק ולא בצירי כמו בן בכל התורה?

ת: כלל דקדוקי, בגלל שהיא הברה נסמכת לא מוטעמת, כגון בן – בנך, לב – ליבי,
בן-יקה, בן-לילה, בן-הכות, בנימין. אך לא תמיד (רמב"ן על במדבר לג יא. וע'
תורת משה שם).

ש: למה לא רשום יחוסו של יהושע בן נון כמו יחוסם של מלכים?

ת: כי לא זכה למעמדו בגלל יחוסו, אלא מפני שהיה תלמיד מסור למשה רבנו.

ש: למה דווקא יהושע בן נון זכה להיות ממשיכו של משה רבנו?

ת: נוצר תאנה יאכל פריה. מפני שמסר נפשו על לימוד התורה אצלו יומם ולילה
במשך ארבעים שנה.

**שחמט**

ש: האם זה נכון ששלמה המלך המציא את משחק השחמט?

ת: סתם סיפור. עיין אוצר ישראל לרב אייזנשטיין, בערך שחמט.

**אסתר**

ש: בת כמה היתה אסתר בפוגשה אחשורוש?

ת: מחלוקת. 40. 75. 80. בראשית רבה לט יג.

ש: לפי השיטה שאסתר היתה בת 75, האם ראתה את בית המקדש?

ת: כן. היתה בת 15 בעת חורבנו.

**עיר היבוס**

ש: מדוע נשבע אברהם אבינו לאבימלך לא לכבוש את עיר היבוס? הרי ד' הבטיח לו
את כל הארץ?

ת: אכן חז"ל אומרים שלא היה צריך לנהוג כן. פרקי דרבי אליעזר.

**צבע אבותינו**

ש: האם זה נכון שאבותינו היו בצבע של כושים?

ת: לא. צבע חום בהיר. כמו עץ אשכרוע. כלומר עץ שיטה. משנה נגעים פרק ב.

**אמו של דוד**

ש: מה שמה של אמו של דוד?

ת: נצבת בת עדאל. ב"ב צא א.

**יוסף הצדיק**

ש: שמעתי שקריעת ים סוף היתה בזכות יוסף. יש לזה מקור?

ת: הים ראה וינס, בזכות וינס החוצה. מדרש רבה על פסוק זה (בראשית לט טו).
גבורה עצומה של יוסף הצדיק על היצר הרע.

**שרה אמנו ויופיה**

ש: כיצד לא ידע אברהם אבינו ששרה יפה, בראשית יב יא, הרי אסור לקדש אשה עד
שיראנה אם היא נאה?

ת: אברהם אבינו היה קדוש לעילא לעילא וזה לא עניין אותו כלל. עי' מורה
נבוכים. פהמ"ש לרמב"ם סנהדרין ז ד. הגהות ריעב"ץ שבת נג ב.

**דינה**

עם מי התחתנה דינה אחרי מעשה שכם?

ת: יש אומרים שמעון, יש אומרים איוב.

**יעל**

ש: יעל אשת חבר הקיני היתה יהודיה?

ת: ודאי. שופטת. רש"י על הפסוק בימי יעל, בימי שמגר בן ענת (שופטים ה ו -
רשם מ"צ).

**שמשון**

ש: כיצד לספר לילד על שמשון? איזו גבורה להבליט?

ת: כפי כח הילד. לדובב אותו כדי לדעת מה הוא קולט. להבליט מסירות נפשו.

**משה רבנו וגמגום**

ש: האם נכון שמשה רבנו היה מגמגם?

ת: לא אלא "לא איש דברים אנכי". שמות ד י, מרוב עליוניותו. אבל אחר כך נעשה
איש דברים, בכל התורה כולה (נסיכי אדם 85).

**פרי עץ הדעת**

ש: מה המקור לכך שפרי עץ הדעת היה תפוח?

ת: אומנות נוצרית.

\[עי' ברכות מ א. בראשית רבה עז ז, הוא היה תאנה, חיטה, ענבים או אתרוג.
והגרי"ד סולוביצ'יק אמר שאתרוג בלשון התנ"ך נקרא תפוח, והנוצרים בלבלו תפוח
של תנ"ך בתפוח של היום. דזמן התנ"ך הרי לא היו בכלל \[מה שנקרא אצלנו\]
תפוחים בארץ ישראל, ובשיר השירים נזכר שריח אפך כתפוחים, ובודאי כוונת
הפסוק לאיזה פרי הדר \[ציטרוס\], שהריח הולך למרחוק. ועיין תוס' סוף תענית
\[כט ב ד"ה של תפוחים\] שהביאו בשם י"מ דכוונת תפוחים דקרא היינו אתרוגים.
נפש הרב עמ' רט-רי - רשם מ"צ\].

**יעקב ודינה**

ש: למה נענש יעקב אבינו מפני שלא רצה לתת את דינה לעשו לנישואים, הרי היה
רשע?

ת: הסבא מסלובודקה הסביר שהוא נענש מפני שלא כאב מספיק לו מצבו של אחיו.

**עשיו**

ש: אם לפני שנולד, כבר היתה לעשיו נטיה לרע, אז אין לו בחירה חופשית?

ת: היה לו יצר הרע גדול, אך כנגד זה יצר טוב גדול, ויש בחירה חופשית.

**זמנים מקודשים**

ש: איך המלאכים הגיעו לאברהם אבינו ולוט בפסח, הרי לא הייתה עדיין יציאת
מצרים?

ת: הזמנים לא התקדשו עקב המאורעות, אלא המאורעות אירעו אז עקב קדושת
הזמנים. עיין דרך ד' למהר"ל.

**שאול המלך**

ש: כאשר אני מדבר על שאול המלך, האם אני חייב לומר שאול המלך או מותר לומר
רק שאול, וכן מלכים אחרים?

ת: לא מצאנו שיש דין להוסיף המלך.

**פסלים מדמויות התנ"ך**

ש: האם מותר להסתכל על פסלים שעשו על דמויות התנ"ך?

ת: לא שייך. אינינו יודעים איך נראו. יתר על כן, הן דמויות רוחניות שיש לנו
כלפיהן חרדת קודש, מה שנפגע על ידי פסלים.

**אליהו הנביא**

ש: האם אליהו הנביא היה ילוד אשה?

ת: כן. גם משה רבנו. גם המשיח יהיה.

ש: האם אליהו הנביא היה נשוי?

ת: לא ידוע. ספר המספיק לעובדי ד' לרבנו אברהם בן הרמב"ם.

ש: איך אליהו הנביא נמצא בכל הבריתות ובכל הבתים בליל פסח באותו זמן וכן
מלאך המות אצל כל המתים?

ת: יש למלאכים יכולת מעל הגבול שנמשכת מיכולת האין סופית של רבונו של עולם.

ש: האם בימינו אליהו הנביא מגיע לפעמים לאנשים בצורת אדם רגיל?

ת: לא. רק קדושים עליונים יחידים זוכים לגילוי אליהו.

\[עיין ס' חיי עולם פרק ל, שהג"ר חיים קניבסקי רשם הרבה מקומות בגמרא בבלי
וירושלמי, מדרשים וספרי קודש שבישרו על גילוי אליהו הנביא וכתב בסוף ועוד
כמה גדולי ישראל ז"ל שזכו לגילוי אליהו כמבואר בהרבה ספרים הק' – רשם
מ"צ.\]

