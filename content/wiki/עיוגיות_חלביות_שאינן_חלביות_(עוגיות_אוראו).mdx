---
title: "עיוגיות \"חלביות\" שאינן חלביות (עוגיות אוראו)"
type: "מאמר"
---

## עוגיות חלביות שאינן חלביות

\[ראיין: הרב מרדכי ציון\]

ש: שמעתי שיש עוגיות (או שוקולדים) שכתוב עליהן "כשר חלבי" ובכל זאת הן
פרווה. הא כיצד?

ת: זה יתכן. זה בגלל שמשתמשים באותו קו יצור לעוגיות חלביות ואחר כך
לעוגיות פרווה. זה מה שמוגדר בהלכה נ"ט בר נ"ט, נותן טעם בן נותן טעם.
כלומר, החלב נתן טעם בקו היצור וקו היצור נתן טעם בעוגיות .זה גם נקרא בשפה
העממית בחזקת חלבי.

ש: אז הן חלביות או לא?

ת: באמצע. הטעם הזה שהועבר פעמיים נחשב קלוש על פי ההלכה. לספרדים אינן
חלביות ומותר לאכול אותן עם בשר. לאשכנזים אסור לאכול אותן עם בשר, אבל אין
צורך לחכות שש שעות אחר בשר כדי לאכול אותן. לכן יש חובה לנותן להכשר
לרשום: כשר חלבי. אבל גם יתכן, שיש בהן ממש חלב.

ש: כיצד נדע אם יש ממש חלב או רק נ"ט בר נ"ט?

ת: פשוט. יש להסתכל בתאור התכולה. אם החלב מופיע ברשימת התכולה, אז העוגיות
הן ממש חלביות. אך אם אינו מופיע ברשימה, אלא רשום באותיות אחרות: המוצר
עלול להכיל חלב, עשוי להכיל שאריות חלב וכדומה, בתוך מידע אלרגני, אז אנו
יודעים שזה רק נ"ט בר נ"ט.

ש: אבל אם רשום "עשוי להכיל שאריות חלב", אז אולי יש ממש חלב, וזה לא רק
טעם חלב, אלא גם כמות מזערית של חלב?

ת: נכון, לא מנקים את קו הייצור עד תום. אלא מסתבר שמה שנותר הוא בטל
בשישים. וגם אם אינו בטל בשישים אין בעיה, כי לא מדובר באכילה ממש עם בשר
אלא בהמתנת שש שעות, ובזה כותב הש"ך שאם אינו מורגש אין צורך לחכות שש שעות
(יו"ד פט ס"ק יט) והסביר הפתחי תשובה שזה גם אם אינו בטל בשישים, העיקר
שאין הטעם מורגש.

ש: ומה עם חלב נכרי?

ת: קודם כל יש לדעת שהרבה פוסקים מתירים חלב נכרי, כגון הגר"מ פיינשטיין
(שו"ת אגרות משה יו"ד א מז – מ"צ), כיון שהכל עובר פיקוח חמור ואין חשש
שיערבבו חלב בהמה טמאה. וקל וחומר אבקת חלב נכרי (עיין שו"ת שאילת שלמה א
שיד – מ"צ). ואם כתוב על האריזה: כשר, מכיל חלב נכרי, זה סימן שמן הדין חלב
נכרי מותר, אחרת לא היו חכמים נותנים עליו הכשר, אלא שיש מחמירים (עיין
שו"ת הר צבי יו"ד ס' קג-קד – מ"צ). לגופו של עניין, לגבי איסור, יש כאן נ"ט
בר נ"ט דאיסורא, ודינו יותר חמור מחלב כשר, שדינו נ"ט בר נ"ט דהתירא. אבל
יש אומרים שבין מוצר למוצר פס היצור עובר ניקוי ברותחים ויש מחשיבים זאת
כהגעלה. ויש שחולקים.

ש: ובסיכום?

ת: מוצר שאין במרכיביו חלב אלא שרשום שיתכן שיש בו חלב (לצורך ארלגני), אין
צורך לחכות שש שעות אחרי בשר לפני אכילתו.

- פורסם בשאילת שלמה 400

