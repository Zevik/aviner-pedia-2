---
title: "אמירת אמת בהצעת שידוכים (מאמר)"
type: "מאמר"
---

**שאלה:** האם יש צורך לספר לבחור שהבחורה אותה מציעים לו משתמשת בתרופות
נגד דיכאון? האם ניתן להשאיר לבחורה לגלות זאת או שזוהי הונאה?

**תשובה:** זה הכלל: דבר חמור צריך לספר. אם לא, זו רמייה ואונאת דברים.
אמנם, דבר לא חשוב לא צריך. דבר לא חשוב הוא כגון מה שמובא במסכת יבמות
(מה, א): אדם שיש לו אבא גוי ואמא יהודיה הוא יהודי ולא חייבים לספר זאת.
דיכאון הוא דבר חמור המשבש את חיי הנישואים. אכן זה תלוי, אם הבחורה מקבלת
כדורים ועקב כך אין דיכאון, אין דיכאון. מה לי אין דיכאון עקב תהליך טבעי
ומה לי אין דיכאון עקב לקיחת כדורים.

הכל תלוי בכך: אם המצב העכשווי הינו יציב ואין סיכון שהמצב ידרדר בעתיד,
אין צורי\ך לספר כלום. אבל אם ישנו סיכון שהכדורים לא יפעלו פעולתם וישוב
הדיכאון, סיכון גבוה יותר מבן אדם רגיל, שהרי זה אפשרי שיקרה גם לאדם
רגיל - חייבים לגלות. מי יגלה, הבחורה החולה, או מי שעשה את השידוך? אין
הבדל. יסתדרו ביניהם ומי שיותר נוח לו יאמר.

