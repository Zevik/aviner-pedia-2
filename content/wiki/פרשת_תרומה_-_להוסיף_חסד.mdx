---
title: "פרשת תרומה - להוסיף חסד"
type: "מאמר"
---

## פרשת תרומה - להוסיף חסד

\[עריכה: יוסף אברמסון\]

"מאת כל איש אשר ידבנו לבו תקחו את תרומתי" (שמות כה ב). אי אפשר לבנות את
החיים רק על מילוי חובה. צריך גם נדיבות לב, חסד, חשק לתת. לא חרבה ירושלים
אלא בגלל שהעמידו את הכל על דין תורה כלומר בלי חסד (ב”מ, ל ב). צריך נדבת
נפש בבית המקדש לאומה, למשפחה, להורים , לחברים, לצבא, לכולם ומעל הכל בין
איש לאשתו.

למה מעל הכל בין איש לאשתו? כי קודם כל צריך להבין כי אי אפשר לקיים את
העולם בלי חסד. כמבואר בנתיב גמילות חסדים למהר"ל. וריבונו של עולם בעצמו
בנה את העולם על יסוד החסד. שנאמר: “עולם חסד יבנה". והעולם אינו יכול
להתקיים בלי חסד. אבל בכל התחומים אם אדם לא רוצה לעשות חסד עם חבירו –
חבירו ימצא גואלים אחרים. אבל בין איש לאשתו – אין! יש דברים שרק מבין זוג
אדם יכול לקבל. הנישואין הם התחייבות לתת לשני כל מה שהוא צריך ממנו. בין
שזה חתום בכתובה בין שזה לא חתום בכתובה. כמובן כדי לעשות חסד צריך לאהוב.
אבל גם בכיוון השני מתוך שעושים חסד-אוהבים. משני הכיוונים זה נכון. אכן
נוסיף הרבה הרבה חסד.

- פורסם בשאילת שלמה 320

