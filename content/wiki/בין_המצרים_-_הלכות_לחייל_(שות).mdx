---
title: "בין המצרים - הלכות לחייל (שו\"ת)"
type: "שו\"ת"
---

**\[הערה: לעולם יש לשאול את הרב הצבאי או קו הרבנות הראשית לחייל
057-8175767\]**

## צום י"ז בתמוז

ש: האם חייל חייב לצום?

ת: כן. אם אין זה פוגע בפעילות הצבאית או בעירנות או אין סכנת התייבשות. אם
צריך, כדאי לקום מוקדם ולאכול ולשתות לפני עלות השחר (משיב מלחמה ב קמ).

ש: האם מותר לו לקום מוקדם בבוקר ולאכול או לשתות?

ת: לפני עלות השחר ויתנה על כך מראש לפני שילך לישון. ואשכנזים מקילים
בשתיה גם אם לא התנה (שו"ע תקסד א. מ"ב ג. שעה"צ ג).

ש: האם חולה צריך לצום?

ת: לא. ויאכל רגיל ולא לשיעורים. אבל רק מה שנצרך ולא לתענוג (הצבא כהלכה
יז ג-ד).

ש: האם מותר להתרחץ?

ת: אפשר להקל (ב"י או"ח תקנ).

ש: מותר לצחצח שיניים?

ת: אפשר להקל. גם עם משחה או נוזל שיניים (שו"ת מנחת יצחק ד קט. ילקוט יוסף
מועדים תקלד).

ש: מי שהפסיק את הצום בגלל סיבה מבצעית, האם בסיום הפעילות, חייב לחזור?

ת: כן, כי כל רגע הוא מצוה לחוד, כמובן אם אין סכנת התייבשות עתה (שו"ע
תקסח. מ"ב תקמט ג).

ש: האם מותר לערוך מסיבה עם או בלי שירים ביום צום?

ת: לא. זה יום רציני של תשובה ולא יום בידור.

ש: ומה בליל תענית?

ת: יש לו דין שלשת השבועות, כי הן מתחילות בלילה (שו"ת ציץ אליעזר י כו.
וכן הגרי"ד סולוביצ'יק בנפש הרב קצו. דלא כשו"ת אגרות משה או"ח ח"א קסח.
ח"ד קיב ב).

ש: מה דין מי ששכח שזה יום צום ואכל, האם הפסיד וימשיך לא

ת: לא. אלא ימשיך את הצום. כל רגע יש לו ערך (שו"ע תקסח א).

ש: האם צריך להשלים יום אחר?

ת: זה דין בצום שאדם קיבל על עצמו ולא בצום של כלל ישראל (מ"ב שם ח).

ש: מה דין מי ששכח שזה יום צום, בירך על מאכל ונזכר שזה יום צום, האם יאכל
טיפה כדי שלא תהיה ברכה לבטלה?

ת: לא יאכל. וזה לא ממש ברכה לבטלה (הגהות מהרש"ם תקסח. פירושו של הרב על
קצשו"ע ו ה).

ש: האם עדיף שחולה ילך לבית הכנסת ואז יצטרך לאכול או ישכב ולא ילך ואז
יוכל לצום?

ת: ישכב ויצום. הצום יותר חשוב.

ש: האם מי שלא מרגיש טוב, יכול לקחת תרופה משככת כאבים?

ת: כן. אין זה מזון. יבלע עם רוק ולא עם מים. ואם אי אפשר, אז עם מי מלח או
מים עם תמצית תה מרוכזת שהם מרים (עי' פניני הלכה בין המצרים 22).

## בין המצרים עד א' אב

ש: מותר לשמוע מוזיקה?

ת: לא. גם מוקלטת (שו"ע או"ח תקס. שו"ת אגרות משה או"ח א קסו. שו"ת יחוה
דעת ג ל. ו לד). אבל מותר לשמוע תכנית שיש קטעי קישור מוזיקליים, מדין הנאה
שבאה לו לאדם בל כרחו (פסחים כה). וכן מותר לשמוע מוזיקה בטכס צבאי ולא
חייב לצאת. וכן בתרגילי סדר.

ש: מי שנמצא במקום בו משמיעים מוזיקה, האם חייב לצאת?

ת: לא. בין שזה טכס, בין שחיילים משמיעים בחדר, כי זו הנאה שבאה לו לאדם בל
כרחו (שם).

ש: האם מותר לשיר בלי לנגן?

ת: כן (שו"ת אגרות משה יו"ד ב קלז. שו"ת יחוה דעת ו לד).

ש: מותר לברך שהחיינו?

ת: ראוי להחמיר אלא אם כן יש צורך. ובשבת מותר (שו"ע או"ח תקנא יז).

ש: מותר לקבל מדים חדשים?

ת: כן.

ש: מותר להסתפר ולהתגלח?

ת: אשכנזים אסורים, ספרדים רק בשבוע שחל בו ט' באב. וספרדים רבים מצפון
אפריקה גם נוהגים איסור מי"ז בתמוז (שו"ע ורמ"א תקנא ג-ד).

ש: האם מותר להתגלח לקראת טכס, כדי שיהיה מכובד?

ת: לא להתגלח, זה מה שמכובד. אבל בחוץ לארץ, אפשר (שו"ת אגרת משה ד קב. ה
כד ט).

ש: האם מותר לארגן מסיבה שמחה, הרקדה ומופע בידור?

ת: לא. אך מופע רציני מותר.

ש: פעילות ספורטיביות מותרת?

ת: כן.

ש: טיול מותר?

ת: כן. בודאי טיול לימודי. וכן נופש (שו"ת עשה לך רב ב לה. שו"ת שאילת שלמה
א רז).

## חודש אב

ש: ממתי אסור לאכול בשר? ת: אשכנזים מא' באב, ספרדים מב' באב (מ"ב תקנא נח.
כה"ח קכה).

ש: מה דין חייל שמבצע פעילות מפרכת וזקוק לבשר?

ת: מותר (קשרי מלחמה ג נו).

ש: ממתי אסור ללבוש בגדים נקיים?

ת: אשכנזים מא' באב, ספרדים משבוע שחל בו ט' באב (שם).

ש: כיצד ישיג אדם בגדים נקיים באותם הימים?

ת: ילבש אותם לפני זמן איסורם כחצי שעה. או ילכלך אותם קצת (מבפנים) על ידי
שפשוף בדבר מלוכלך. וכן מי שמקבל מדים חדשים (כחיצים ביד גיבור ב 84).

ש: ממתי אסור להתרחץ?

ת: אשכנזים מא' באב, ספרדים משבוע שחל בו ט' באב (שם).

ש: מה יעשה אדם שסובל כשלא מתרחץ?

ת: רק רחיצה של תענוג אסורה, אבל אם סובל, רחיצה של סילוק צער מותרת,
ויתקלח מהר ופושר ועם סבון (שו"ת אגרות משה אה"ע ד פד).

ש: האם מותר ללכת לבריכת שחיה או לים?

ת: אשכנזים לא. ספרדים רק משבוע שחל בו ט' באב (רמ"א תקנא טז. שו"ת יחוה
דעת א לח).

ש: מותר לכבס?

ת: אשכנזים אסורים מראש חודש אב וספרדים בשבוע שחל בו ט' באב (שו"ע תקנא ג.
מ"ב כט).

ש: מה יעשה מי שנגמרו לו כל הבגדים הנקיים?

ת: מותר לכבס, ולפני שילבש ילכלך קצת כמו מי שלובש בגד מכובס בלית ברירה
(מקראי קודש פ"ג הערה יז בשם הגר"מ אליהו).

## סעודה מפסקת

ש: מה מותר לאכול?

ת: לחם. מים. תבשיל אחד (תענית כו ב).

ש: חייב בביצה קשה?

ת: כך נוהגים, אם אפשר, ויש נוהגים לאוכלה עם אפר, למשל ניר שרוף (רמ"א
תקנב ה).

ש: האם יש לשבת על הרצפה?

ת: כן (שו"ע תקנב ז).

ש: האם אפשר לאכול כמה חברים ביחד?

ת: לא. כל אחד לחוד (שו"ע תקנב ח. מ"ב יט).

ש: מותר לאכול ארוחה טובה לפני סעודה מפסקת?

ת: כן אבל צריך הפסקה רצינות באמצע, כגון המתנת זמן, או הליכה למקום אחר,
או תפילת מנחה (שו"ע ורמ"א תקנב ט).

## תשעה באב

**אכילה**

ש: ממתי עד מתי הצום?

ת: משקיעת החמה עד צאת הכוכבים (שו"ע תקנג ב).

ש: מי שחייב לאכול או לשתות בט' באב עקב פעילות צבאית או מחלה, האם חייב
לעשות זאת לשיעורים?

ת: לא, יאכל רק מה שהכרחי, אך זו חומרה ראויה. וגם אז יוכל לעלות לתורה,
לומר עננו ולישא כפיו במנחה אם הוא כהן (משיב מלחמה ב קמ).

ש: כמה הוא לשיעורים?

ת: 30 סמ"ק אכילה, כלומר קופסת גפרורים, 40 סמ"ק שתיה כלומר קצת פחות מרבע
כוס פלסטי חד פעמית נפוצה. – כל 4 דקות. ובודאי אין לאכול מעדנים אלא מזון
פשוט (שיעורי תורה לרב נאה ג י-יד. לגבי השיעורים, הגרי"ש אלישיב נשאל כיצד
חלק הגרח"נ על החזו"א, והשיב ששיעור הגר"ח היה נהוג מקודם והחזו"א הוא
החולק. ספר ישיב משה קל).

ש: מי שחייב לאכול, יכול לעשות זאת ברבים?

ת: לא. בצנעא (ילקוט יוסף תקלא).

ש: אם עליי למלא משימה צבאית המחייבת לאכול, האוכל להתחלף עם חייל לא דתי
שממילא לא צם?

ת: מותר, ואדרבה עדיף כי עתה הוא אוכל בהיתר ולא באיסור (עי' משיב מלחמה ב
קמ).

ש: האם מותר להתאמן בט' באב?

ת: לא. זה היסח דעת מן האבלות. וקל וחומר אם זה יחייב לאכול או לשתות. אלא
אם כן זה אימון הכרחי ודחוף (קשרי מלחמה ב פח-צ).

ש: האם מותר לקבל עירוי במסגרת קורס חובשים?

ת: כן. אין זה נקרא שתיה (שו"ת מהרש"ם א קכד. שו"ת אחיעזר ג סא).

ש: מי שנקרא לפעילות מבצעית, שהצום יפריע לה, האם מותר לו לאכול מיד לפני
היציאה?

ת: כן. ואם יהיה לו זמן אחר כך בלי שזה יפגע בפעילות, לחכות (עי' משיב
מלחמה ב קמ).

ש: ומה הדין אם לא בטוח שיהיה חייב לאכול לתקינות הפעילות?

ת: יקח מזון איתו ויאכל בשעת הצורך, אם זה יהיה אפשרי אז בלי לפגוע בפעילות
(שם).

ש: האם מותר לעבוד בשק"מ?

ת: עדיף לסגור. אם אי אפשר, מותר לעבוד, כי בלפני עוור תולים, ויש אפשרות
שיאכל אחרי הצום (משנה גיטין ה ט. ועי' בה"ט קסט סק"ד בשם הב"ח).

**נהג צבא**

ש: אני נהג בנסיעות ארוכות ביום רגיל כדי לא להירדם על ההגה אני שותה ואוכל
גרעינים. מה לעשות בט' אב?

ת: ללעוס גומי לעיסה כבר לעוס מאתמול.

**רחיצה**

ש: כיצד נוטלים ידיים אחרי השירותים?

ת: רק אצבעות (שו"ע תריג ב).

ש: מה יעשה אדם שמאוד מלוכלך עקב פעילות צבאית?

ת: אם ממש מלוכלכים, מותר לרחוץ מה שהכרחי, ועם סבון (שו"ע תקנד ז).

ש: מותר למרוח משחה?

ת: לא. אבל אם זה לא לתענוג מותר: כגון נגד יתושים, דאודורנט או משחה נגד
פצעים (שו"ע תקנד טו. ביה"ל סיכה. עי' הליכות שלמה ח"ג סוף עמ' תכב).

**טיול ובידור**

ש: מותר לטייל ולהתבדר?

ת: לא. אין לעסוק בדברים לא רציניים (שו"ע תקנד כא).

**עבודה**

ש: מותר לעבוד?

ת: עד חצות לא. אחרי חצות אם הכרחי (שו"ע ורמ"א תקנד כב-כג).

**לימוד תורה**

ש: מה מותר ללמוד בתורה?

ת: דברים עצובים על החורבן, פרקי איכה וירמיהו, הלכות בין המצרים, ספרי
מוסר, אגדות החורבן (שו"ע תקנד א-ב).

**שינה**

ש: מותר לישון על מטה?

ת: יש מחמירים להניח המזרון על הרצפה או לישון בלי כרית (שו"ע ורמ"א תקנה
ב).

**נסיעה**

ש: אם חייל נוסע ברכב, אפשר לשבת בכיסא?

ת: כן (וכן הובא בשם הגרי"ש אלישיב שמי שנוסע באוטובוס בט' באב מותר לו
לשבת על מושב ואין הוא צריך לעמוד. תורת היולדת מח הערה יז).

**נעליים**

ש: מותר לחייל לנעול נעלי עור?

ת: כן בפעילות מבצעית. ואחרי הפעילות יוריד (שו"ע תקנד יז. תריד ג-ד).

