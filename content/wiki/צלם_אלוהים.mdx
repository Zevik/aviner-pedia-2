---
title: "צלם אלוהים"
type: "מאמר"
---

## צלם אלוהים

\[מ"ראש יהודי"\]

זו המחלוקת בין רבי מאיר לבין ברוריה אשתו. מחלוקת חינוכית עמוקה מאוד,
"והיא ההשקפה החודרת \[של ברוריה\] על רוממות ערך נפש האדם, שעשאה אלהים
ישרה וטובה, ואי אפשר שהאדם ישנה צורתה וטבעה הטוב". הנשמה נבראה בצלם
אלוהים ואינה יכולה להשתנות. גם נשמת הגוי היא בצלם אלוהים. יש מדרגות בצלם
אלוהים כמו שנזכר ב'פרקי אבות': "חביב אדם שנברא בצלם… חביבין ישראל שנקראוּ
בנים למקום" (אבות ג יד). ישראל "בנים למקום", הגויים אינם בנים למקום, אבל
גם הם נבראו בצלם אלוהים.

צלם אלוהים שבאדם אינו ניתן להשחתה. זה דבר אלוהי שאין לו שינוי בשום פנים
ואופן. "על כן", טענה ברוריה, "יתכן לבקש רחמים על אומללים כאלה כעל כל
החולים שאינם יכולים לעזור לעצמם, עם כל חפצם להיעזר". הילד לכוד. משל
לחולה השוכב במיטה. הרופא מתכופף לטפל בו. החולה הודפו מעליו, כי הוא מכאיב
לו. הרופא אומר לאחיות: "החזיקו את ידיו", והוא מתכופף לחולה פעם נוספת.
החולה בועט בו ברגליו. הרופא פוקד: "תפסו את רגליו", ומתכופף מעל לחולה
בפעם השלישית. החולה יורק בפניו. הכל בטוחים שעכשיו הרופא כבר לא יבליג
ויצא מכליו. לא כן. הרופא אומר בשקט: "מגבת". מנגב את פניו ומתכופף מעל
לחולה... החולה אומלל, כואב לו, הוא מיוסר, אינו יכול לעזור לעצמו. הוא
לכוד, הוא אנוּס.

יש גילים שבהם הילד לכוד ואנוס בתוך עצמו; יש מצבים נפשיים שהוא לכוּד בהם
ואינו יכול להשתחרר. "אין חבוש מתיר עצמו מבית האסורים" (ברכות ה ב). אתם
יכולים לצעוק עליו ולהעניש אותו. הדבר לא יועיל – הוא לכוד! צריך סבלנות,
ובעיקר – צריך אמון.

- פורסם בשאילת שלמה 253

