---
title: "לכבוד ט\"ו באב- עם מי להתחתן? (מאמר)"
type: "מאמר"
---

כמובן לא שייך בימינו אותו מנהג של בנות ישראל מחוללות בכרמים. ברור שזה
היה מאורע מלא יראת שמים, שהרי יש מפרשים שהיה גם ביום הכיפורים.

קל וחומר שאותו מנהג חדש נאו-פגני של יום האהבה, לא לנו הוא, לא לנו.

אנו נסתפק בשאלה תמימה מלאת ענווה: כיצד אדע להחליט עם מי להתחתן. אמנם בת
קול מכרזת: בת פלוני לפלוני, אך אנו הקטנים אינינו במדרגה לשמוע.

אם כן, כיצד נחליט? - בשכל ובדעת. בשכל של תורה ובשכל טבעי.

ומכאן לרשימה של אמות מידה אמיתיות ומזוייפות. כמובן מדובר על בן זוג וגם
על בת זוג.

\- התאמת גמטריות של השמות – הבל חדש ללא מקור.

\- התאמת מזלות השנה בהם נולדו – הבל ישן.

\- נשאל מקובל אלוקי – מקובל אלקי אינו יודע זאת. הרי מקובלים היו בכל
הדורות, ולו היתה אפשרות כזאת לבירור, חכמנו היו מודיעים לנו על כך בגמרא
ובשולחן ערוך.

\- המזל שלי נעול ולא אוכל להתחתן – שטויות.

\- יש הפרש גילאים – אין זה מפריע בתנאי שאינו מופרז.

\- ההורים מתנגדים בגלל שההצעה מעדה אחרת – שנאת חינם.

\- הבחורה אינה יפה-עשירה-חכמה – אשרינו שאליעזר עבד אברהם לא חיפש זאת
עבור יצחק אבינו אלא בחורה עם לב טוב, אחרת לא היית נולד ושואל שאלה זו.

\- הבחורה נפלאה אבל אביה אדם מושחת – איני יכול לענות לשאלה זו, בהיותי
נוגע בדבר, כי אחד מאבותי התחתן עם בתו של רוצח, ועוד אחד עם בתו של גנב.
קוראים להם: יצחק אבינו ויעקב אבינו.

\- הבחורה לא כל כך צדיקה – גם אתה לא. בע"ה תתקדמו יחד.

\- אני לא צדיק, ועובר עבירות. אשתפר ואחר כך אתחתן\_- אז אל תוסיף עבירה
לא להתחתן. בע"ה תתקדמו יחד.

\- היא לא יפה – שקר החן והבל היופי. לא אוהבים בגלל שהיא יפה, אלא להיפך
בגלל שאוהבים אותה, אז היא הכי יפה בעולם.

\- אני כעוס על עצמי ומפחד לפגוע בה – אז טפל בעצמך. זה אפשרי.

\- היא בעלת תשובה... – מעולה. מקום שבעלי תשובה עומדים, גם צדיקים גמורים
אינם עומדים.

\- היא גיורת... – אל תגיד בקול רם. זה יעליב את יהושע בן נון שהתחתן עם
רחב הזונה, אחר גיורה, ויצאו מהם שמונה מלכים ונביאים.

\- היא יהודיה אבל אבא שלה גוי – אז אל תתחתן עם אבא שלה אלא איתה.

\- היא דברנית ואני שתקן – אז אתם משלימים.

\- היא דברנים וגם אני דברן – שיחה נעימה.

\- שנינו שתקנים – אז למדו יחד לדבר.

\- היא לא בריאה – תלוי אם זה דבר של מה בכך או דבר חמור שישבש לך את
החיים.

\- יש לה השקפת עולם אחרת, אני בעד סירוב פקודה והיא נגד – אז שלא תתגייס
לצבא והבעיה תיפתר.

\- אני רוצה לראות תמונה שלה – לא כדאי, אדם הוא יותר יפה וחינני מהתמונה
שלו.

\- קודם אפגש ואם זה נראה לי, אז אקח אינפורמציה עליה – ודאי לא. עלולה
להיות גרימת צער לשניהם. אלא לפני הפגישה, תמצה עד תום כל הבירורים על
השני.

\- יש לה מידות טובות ובמיוחד לב טוב – סוף סוף הגענו לאמת! אם כך היא, כל
הבעיות תיפתרנה. ואם לא, אז הנישואין יעלו על שרטון.

\- יש לה יראת שמים – סוף סוף הגענו למה שבאמת חשוב.

\- הוא בחור כעסן וקפדן – תבדקי היטב היטב אצל המכירים אותו, אולי יש לו
פוטנציאל של בעל שטלתן ובעל אלים.

\- יש לנו השקפה שונה איזה חינוך לתת לילדים ולאיזה מוסד לימודי לשלוח
אותם - בררו יחד אם אתם מגיעים לעמק השווה.

\- היא תמיד מאחרת לפגישות – מעולה, בזמן ההמתנה למד מסילת ישרים.

\- הוא ביטל אירוסין – לבדוק מה קרה.

\- הוא גרוש – לבדוק מה קרה.

\- יש מחלה תורשתית – תלוי מה אחוז הסיכון ומה חומרת הסיכון.

\- בעבר הוא קיבל טיפול פסיכולוגי-פסיכיאטרי – תלוי אם עתה יצא לגמרי מזה
ואם יש לו סיכון לחלות שוב.

\- אז מה באמת חשוב? – אמרנו: מידות טובות ויראת שמים.

\- מה עלי לחוש – הערכה וקצת אהבה. עיקר היא הרומנטיקה אחרי הנישואים.

ולסיום, סיפור:

אמר תלמיד לרבו:

\- מציעים לי בחורה טובה מאוד, אבל יש לה ארבעה חסרונות...

\- שמונה.

\- איך הרב יודע? הוא מכיר אותה?

\- לא. גם לא אמרת לי שמה. אך אני עוקב אחרי המין האנושי כמה אלפי שנים.
לכן הנני להודיעך שעם הזמן תגלה עוד חסרונות. כשיא תהיה בהריון, תגלה
חסרונות, ואם זה אינו מוצא חן בעיניך, היכנס אתה להריון. ואחרי הלידה, גם
תגלה חסרונות, ואם לא נראה לך, אז פעם הבאה, תלד אתה. אלא , מה רצית?!
מלאכית? אין! ואם היתה, לא היתה מתחתנת איתך, כי גם אתה אינך מלאך. אם כן,
זה שידוך מן השמים: לא-מלאך עם לא-מלאכית.

מזל טוב!

- פורסם בשאילת שלמה 506

