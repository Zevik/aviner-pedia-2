---
title: "קריאת טוקבקים"
type: "מאמר"
---

## קריאת טוקבקים

שאלה: לאחר קריאת כתבה כשרה מותר לעיין בטוקבקים?

תשובה: לא, משום חשש כבד של לשון הרע, הלבנת פנים ודברים בטלים. הטוקבקים
היו יכולים להביא ברכה עצומה אבל בפועל אנו רואים שיש שם בנוסף הרבה דברים
לא טובים, ואז יצא שכרו בהפסדו. האפשרות להגיב לפרסומים ולפתח דיון הייתה
אמורה לעזור לברר, ליישר ולתקן את הדעות, ולכן זה היה יכול להיות דבר
מעולה, אך במקום זאת היא מנוצלת לעלבונות ולשון הרע בזהות בדויה, שעל כך
נאמר בתורה "ארור מכה רעהו בסתר".

פרופסור כותב מאמר, ואז איזה צוציק מגיב לו: "אתה לא מבין כלום, שוב אתה עם
השטויות שלך". מותר כמובן לחלוק ולהתווכח, אבל איזה מין סגנון זול וגס זה?

אני לא יכול לומר לשואל להסתכל בהם באור ביקורתי, לקרוא רק את הטוב, כי זה
לא הולך ככה. אדם נסחף אחרי זה. צריך החלטה. זה כמו השאלה האם לאכול מרק
שיש בו כמה ירקות לא בריאים. כולנו מוותרים על הרבה דברים שהיו יכולים
להיות טובים בגלל האלמנטים השליליים שלהם. הרי אתה לא במדבר ששם אין מה
לאכול, אז לא טועמים מזה, מוצאים מזון אחר.

במקום לקרוא טוקבקים באינטרנט אני ממליץ לקרוא את ה'טוקבקים' של רש"י על
התורה.

- 

נלקח משאילת שלמה 158

