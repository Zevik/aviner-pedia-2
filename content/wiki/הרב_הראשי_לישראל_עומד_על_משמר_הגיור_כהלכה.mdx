---
title: "הרב הראשי לישראל עומד על משמר הגיור כהלכה"
type: "מאמר"
---

## הרב הראשי לישראל עומד על משמר הגיור כהלכה

הרב הראשי לישראל, הראשון לציון, הגאון הרב יצחק יוסף שליט"א, עומד על כך
שהגיור יהיה כהלכה, ויכלול קבלת מצוות. אין בכך פלא, וכי יעלה על הדעת שרב
ראשי לישראל יפסוק נגד ההלכה?! פעם השתלטו הצדוקים על הסנהדרין, וב"ה
בימינו אין זה כן.

אלא כיון שנפוצו שמועות שהרב הראשי מוכן לוותר לכל מיני פוליטיקאים בנדון,
היה חשוב לשמוע מפיו שכל אלו שקר וכזב, וכאשר נפגשנו איתו השבוע כמה רבנים,
הוא חזר על אותם דברים שאמר לנו בפגישתנו לפני כמה חודשים, שגיור כהלכה
כולל קבלת מצוות, ולא די באמירה בעלמא, ואם יש לנו אומדנא ברורה שמועמד
לגיור לא מתכיון לקיים מצוות, אין לקבלו.

אגב, הוא גם הביע צערו בפעמיים האלה, על המסלפים את דברי אביו הגר"ע יוסף
זצ"ל, בעזרת ציטוטים מקוטעים, כאילו אפשר לגייר ילדים לבדם כאשר ההורים
נשארים חילוניים.

הוא גם הזים את השמועה שם שמפיצים שהוא מסרב להיפגש כדי לדון בנושא גיור.
הוא סיפר לנו שנפגש עם כל הרבנים וכל הפוליטיקאים שרצו לדבר איתו בנדון
והקשיב להם בסבלנות.

בכלל, גאון זה המוסר נפשו לעם ישראל, הוא אדם מאוד עדין נפש, מאוד נוח
לבריות, מאוד סבלן. ראינו איך הוא מקבל לשיחה כל אדם וכל מר נפש לחזקו
ולעודדו.

הרמב"ם אומר במורה נבוכים שיש דברים פשוטים שזה לכאורה בזבוז זמן לדבר
עליהם, אך כיון שהם נשכחים, חובה לחזור עליהם. וכן הוא ביחס לגיור כהלכה
שכולל קבלת מצוות.

בשולי הדברים יש גם להזים את הטענה שדברי הראשון לציון אינם תקפים ואינם
רלוונטים בגלל שהוא חרדי. זו טענה דמגוגית. אם יש שאינם מסכימים לדבריו,
שיביעו טענותיהם, ולא יפסלום בגלל שהוא חרדי. לא כל מה שאומר חרדי אינו
נכון, ולא כל מה שאומר ציוני הוא נכון. אדרבה, אחד מיסודות הציונות הוא
אחדות האומה בארצה, וגיור שלא כהלכה, יגרום חלילה פילוג שלא היה כמותו
בהיסטוריה: ניהול ספרי יוחסין המבדילים ביו יהודים כהלכה וכאילו יהודים
שבאים מגיורים שלא כהלכה. חלילה וחלילה.

ומי כעמך ישראל גוי אחד בארץ.

- פורסם בשאילת שלמה 344

