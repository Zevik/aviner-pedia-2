---
title: "אל תשבור את הכלים במדינה (מאמר)"
type: "כללי"
---

**אל תשבור את הכלים**

**שאלה:** אתה אומר שאין לפורר את הצבא, ואני חושב דווקא הפוך. צבא רקוב
כזה - מצוה לפורר ולרסק. ויחד אתו את כל המדינה הבלתי מוסרית הזאת שמגרשת
יהודים ומשחררת מחבלים. לא למדינה הזאת ולא לצבא הזה התפללתי. נמאס לי מהם
סופית.

**תשובה:** ואני דווקא להם התפללתי, ושנינו צודקים. אתה התפללת למדינה
ולצבא שמימיים, תיאורטיים, מוחלטים, ואני התפללתי למדינה ולצבא ארציים אשר
על פני האדמה. אספר לך סוד, מחשבתו של הקב"ה היתה לברוא את העולם במידת
הדין, ראה שאין הוא מתקיים, שיתף מידת הרחמים. ולמה לא שיתף מראש את מידת
הרחמים? כי האידיאל העליון הוא מידת הדין, וזה האידיאל העתידי. אך כאשר
היתה מידת הדין, נשברו הכלים. לא היה בכוחם להכיל את כל האור ולכן הם
נשברו. האור הוא גדול ובלתי גבולי, והכלים הם קטנים ומוגבלים, לא שלמים.
הופיע תהו ובהו, אבל לאט לאט, בעזרת מידת הרחמים, עולם התוהו הופך לעולם
התיקון. מידת הרחמים אינה מבטלת את מידת הדין, כותב הרמח"ל, אלא מוסיפה
סבלנות (מסילת ישרים, סוף פרק ד). בעולמות העליונים נשברו כלים ובעקבות זאת
גם בתחתונים, ולאיש אסור לנסות ולשבור את הכלים. הרבה כלים יש לנו שהם
רחוקים מלהיות שלמים ובוודאי אינם מסוגלים להכיל את כל האור: המדינה, הצבא,
המזרחי, הרבנות הראשית, משרד החינוך. אבל הם כלים יקרים שנבנו לאט לאט בעמל
רב.

לעיתים ריבונו של עולם שובר אך הוא גם בונה, ואתה, לא בטוח שתדע לבנות. אין
סותרים בית כנסת ישן לפני שבנו את החדש, שמא לא יצליחו לבנות אותו ויישארו
בלי כלום (בבא בתרא ג ב). גם אל תפרק נישואים אפילו הם בעייתיים. גדול
השלום. מנמיכים את האמת עד השלום, ואין זה שקר, אלא יש מדרגות באמת. יעקב
אבינו הוא מידת האמת והוא הסולם המוצב ארצה וראשו מגיע השמימה, כי מדרגות
רבות יש באמת. לכן אומרים לחתן שהתחתן עם חיגרת או לסומא, שכלתו הנה נאה
וחסודה (כתובות יז א), ואין זה שקר אלא זו האמת של עתה (מהר"ל, נתיבות
עולם, נתיב האמת).

לא מצא הקדוש ברוך הוא כלי מחזיק ברכה אלא השלום. גם כלי סדוק ומלוכלך יכול
להכיל. אך בלי כלי, כל אוצרות הרוח יפרחו והיו כלא היו.

אל תהיה אנרכיסט הלוחם להריסת הסדר הקיים, מתוך תקווה שמהאודים העשנים של
עולם הווה רקוב יצמחו פרחי העתיד הקסומים. אמנם אנרכיסט גם הוא נשמה
אידיאליסטית גבוהה, נשמה מעולם התהו, איש עקרונות מוחלט, אך הוא הורס ואינו
בונה.

הדין תמיד יישאר דין, האמת תמיד תישאר אמת, אבל צריך סבלנות. סבלנות אינה
ויתור, כך היה אומר רבנו הרב צבי יהודה, אל תסתכל על המציאות מתוך מבט
הלכתי בלבד, אלא גם מתוך מבט אמוני. כך כתב מרן קוק: "אנו רואים, שכשמביטים
על העולם לשופטו מצד ההשפעה של הנגלות שבתורה לבד בלא השפעתה של תורת חסד
הנובעת ממקור ההשכלה האלהית הצפונה, מתגדלת מאד מידת הדין, שנאת הבריות
וייאוש מכל צד, ואין צדק לעמוד במעמד נפשי מתובל בקדושה בדור שפרצות רבות
מזדמנות בו, כי אם בהצטרפות של הדייקנות העולה מהופעתה של התורה הנגלית, עם
חסדה ואור פניה של התורה הצפונה, שאז מתמזגים החסדים והגבורות ביחד ובאים
לידי מיתוק" (אורות התורה י טו).

אל תשבור את המדינה ואת הצבא אלא הוסף אורה. סמל המדינה הוא מנורה, או ליתר
דיוק מנורה בלי אורה של פרשת תרומה. אתה ממונה על המנורה של פרשת תצוה,
להעלות בה נר תמיד, בהשתדלות תמידית מערב עד בוקר, ובימי החושך.

רק חייב אני להוסיף: ידידי, אתה מגזים! אל תהיה בעל עין רעה שאינו רואה את
הטוב אלא רק את הרע! עליך לעשות תשובה! עליך לקרוא ספר מסילת ישרים פרק
שמיני שוב ושוב וללמוד לומר תודה לריבונו של עולם, תודה למדינה, תודה לצבא!
להצטרף אלינו, העם העתיק והגיבור, האוהבים את המדינה והצבא!

פקח עיניך וראה, מדינתנו היא מדינה נפלאה, מלאה אנשים נפלאים מקצה אל קצה,
דתיים וחילוניים, חרדים וציונים, ימנים ושמאלנים - מה אשמה היא מדינתנו שיש
בתוכנו גם מבולבלים, חלשים ועקומים?

אמר מי שאמר: אם זה ממשיך ככה, אני יורד מן הארץ, ואף אתה אמור לו: הארץ
שלנו קדושה היא, ארץ ד', ארץ חמדה, ארץ החיים - ומה אשמה היא שיש בתוכה
חוטאים ופושעים? בזמנה קמה תנועת בילו"ו, ראשי תיבות, "בית יעקב לכו
ונלכה". אמר האדמו"ר מלובביץ' דאז: אם היה פסוק שלם "בית יעקב לכו ונלכה
באור ד'", גם אני הייתי מצטרף. אמר מרן הרב קוק: אנחנו נדאג שזה יהיה באור
ד'. נכון שיש בעיות רבות בצבא ובמדינה, ועל כך אמר רבנו הרב צבי יהודה: אנו
שמחים על מה שיש אך איננו משלימים עם מה שיש. אשריך שאינך משלים, ועם זאת
נמשיך יחד בדרך, על פי דברי מרן הרב קוק: "עם הנצח אינו מפחד מדרך ארוכה".

