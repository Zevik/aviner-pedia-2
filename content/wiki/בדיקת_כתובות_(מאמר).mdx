---
title: "בדיקת כתובות (מאמר)"
type: "מאמר"
---

## על אושר בנישואים ובדיקת כתובות

\[הרב שלמה אבינר\]

**שאלה:** אנו נשואים מספר שנים באושר, אבל בזמן האחרון הופיעו מתחים
בינינו. על פי עצת חברים, פנינו ל"מקובל" לבדיקת שטר הכתובה שלנו. אכן הוא
קבע שיש אי התאמה בין שמותינו, שהיא אחראית לסכסוך בינינו, והודיענו שיש
להחליף את שמותינו, לכתוב כתובה חדשה, ואז הכל יבוא על תיקונו. בכל זאת יש
לנו ספקות, כי כל זה נראה מוזר.

**תשובה:** אכן, כל זה הבל ורעות רוח, שקר וכזב, לא היה ולא נברא. מעולם לא
שמענו על שיטה כזאת לעשות שלום בין איש לאישתו ולפתור בעיות. חפשו בתורה
ובנביאים, במשנה ובגמרא, ברמב"ם ובשולחן ערוך, אצל רבותינו הראשונים
והאחרונים ולא תמצאו רמז לזה, וכבר התריעו רבני ישראל הגדולים, כגון הראשון
לציון הרב בקשי דורון והגאון ר' שמואל הלוי וואזנר, שיש להתרחק מדרך זו.

ודאי שהכתובה צריכה להיות כשרה, ולכן יש מקום לבדיקה, וכמובן, אם היא פסולה
יש לכתוב חדשה, אך גם במקרה כזה, אין להיחפז להחליף שמות ואף תיתכן בזה
בעיה הלכתית כי בכתובה צריכים להופיע השמות הקבועים של בני הזוג ולא שמות
חדשים שזה עתה נבדו מן הלב. ועל כל פנים אין לכשרות הכתובה או לשמות בני
הזוג שום שייכות למאורעות החיים.

לצערנו, יש הרבה יהודים תמימים שנפתים להאמין בבדיות אלה ותולים בהן ישועה,
במקום לטפל באופן רציני ואמיתי בבעיות נישואים, על ידי שיחות או סיוע של
יועץ נישואים. אך יש גרוע מזה, והם קוראי כתוּבּות נוכלים שסוחטים ממון רב
מהפונים אליהם ומנצלים באופן אכזרי את מצוקתם. יש שנותנים עצות רפואיות
לחולים מסוכנים, בלי שיש להם כל הכשרה רפואית, ובכך מחמירים את מצבם. יש
שמתיימרים לדעת על פי החזות החיצונית של האותיות את העבר ההוה והעתיד,
מאיימים באסונות נוראים שאורבים לבני הזוג וגם מציעים פתרון תמורת אלפי
שקלים ואפילו מיליונים. יש מקרים שבהם בני הזוג חיו בשלום, אך התפתו בעצת
אחיתופל לפנות אל בודק מזוזות, שהודיע להם סופית כי אינם מתאימים עקב
שמותיהם, או הודיע נחרצות שאחד מבני הזוג בגד בזולתו, על אף כל הכחשותיו,
ולבסוף התגרשו. יש לדעת פעם ולתמיד, שהכתובה היא שטר הקובע את חובות הבעל
כלפי אישתו, בעיקר החובות הממוניים, ולכן הוא בהחלט חשוב מאוד, אך אין לו
כח מיסטי של שינוי עתידות. פנו אל תלמידי חכמים אמיתיים ולא אל מקובלים
מזויפים. אם אתם חולים, פנו לרופאים, ואם אתם מסוכסכים, פנו ליועצי
נישואין. ואם נפשכם נוטה לדרך רוחנית, אז תשובה ותפילה וצדקה מעבירין את
רוע הגזרה.

