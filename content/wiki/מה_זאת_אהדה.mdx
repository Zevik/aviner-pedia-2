---
title: "מה זאת אהדה"
type: "מאמר"
---

## מה זאת אהדה

\[מ"ראשי יהודי"\]

זכינו שאיננו זקוקים להסברים תאורטיים רבים, כדי להבין מה פירוש אהדה.
בעינינו ראינו. רבנו, הרב צבי יהודה קוק, היה מקשיב לכל אחד מתוך אהדה
עמוקה – לכל אחד ובכל נושא שבעולם! דתי ולא דתי, מבוגר וילד, מוכר ושאינו
מוכר, איש או אישה – הוא היה מקשיב. על כל נושא שבעולם, מקשיב ומתעניין.

בא אליו בחור שהתכוון לנסוע למחרת לחוץ-לארץ, כדי להשתתף בתחרות
מכוניות-מירוץ. רבנו, הרב צבי יהודה, מקשיב. הבחור מסביר לו מה זו תחרות
מכוניות מירוץ, מתאר לפניו את סוגי המכוניות השונים, ורבנו מקשיב
בהתעניינות. אדם זה שעכשיו יושב אתו – הוא כל עולמו, ממנו הוא חי. רבנו
מקשיב, ואדם זה חש אז בכל נימי נפשו שרבנו, כאילו אין לו בעולמו אלא הוא,
בראותו את רבנו מרוכז כל-כולו באדם היושב מולו. באה ציירת עם ציור, מסבירה
לרבנו על הציור, והוא מתעניין בהסבר. עם תום השיחה היא יוצאת מביתו, מוציאה
את הציור – ומשליכה אותו לפח! מהשיחה הבינה שהציור הזה אינו ראוי ומקומו
בפח. רבנו לא אמר לה את זאת! הוא הקשיב, הוא התעניין, מה שנקרא "התחבר" –
בסגנון של זמננו. זה לא רק שהמבקר הרגיש באופן סובייקטיבי – זה באמת היה
כך! באותו רגע לא היה לרבנו בעולמו, אלא אותו אדם! באותו רגע כל כולו היה
באדם זה.

- פורסם בשאילת שלמה 259

