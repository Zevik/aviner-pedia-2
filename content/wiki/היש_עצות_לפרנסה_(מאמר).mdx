---
title: "היש עצות לפרנסה (מאמר)"
type: "מאמר"
---

**שאלה:** יש לי כל מיני בעיות של פרנסה. איך אוכל לפתור אותם?

**תשובה:** אין פטנט לפתור בעיות כאלה. באופן כללי צריך לדעת שהמצב הכלכלי
בארץ הוא קשה ולהרבה אנשים יש בעיות כלכליות. זה לא מנחם אותנו, אנו רוצים
שלכולם יהיה טוב, אך קודם צריך לדעת את זה.

התורה אינה ספר כלכלה ורבנים אינם כלכלנים. בסוף ספר ה"תניא" ישנן איגרות
קודש של האדמו"ר הזקן, באיגרת כב הוא מתלונן על כך שאנשים באים להתייעץ
איתו בענייני פרנסה. הוא אומר שבכל הדורות ובכל הספרים לא מצאנו שצריך
להתייעץ עם רבנים בעניינים גשמיים, אפילו עם גאונים, תנאים ואמוראים, שידעו
את כל הסודות וכל השבילים.

רק הנביאים יודעים, כמו שמואל הנביא ששאול שאל אותו איפה נעלמו האתונות.
בהמשך בעל התניא כותב שיש שבעה דברים מכוסים מעינו של אדם, שניים מהם: אין
אדם יודע במה משתכר ומתי מלכות דוד תחזור. אנו רואים שיש צד שווה בין שניהם
– כשם שאיננו יודעים מתי תחזור מלכות דוד כך איננו יודעים במה אדם משתכר.
רבנים אינם כלכלנים, אינם יכולים לפתור בעיות גשמיות, אך בעיות רוחניות הם
תמיד יודעים כיצד לפתור - תשובה, תפילה וצדקה.

