---
title: "ראש הממשלה (נתניהו) והשוחד (מאמר)"
type: "מאמר"
---

ברור לחלוטין שאין להאשים את ראש ממשלתנו בשוחד טרם הוכח דבר, חלילה.

אך כללית, יש לדעת שהשוחד הוא חטא חמור ביותר העלול לסאב כל מערכת מדינית
ושלטונית, לכן היא חייב להיענש בכל החומרה האפשרית.

במדד השחיתות הבינלאומי לפני כשנתים, מתוך 177 מדינות, מדינת ישראל במקום
ה-28. הגדרה של שחיתות, או באנגלית corruption, הוא "ניצול לרעה של כח
שניתן בנאמנות לצורך רווח פרטי". כלומר, אדם שמנצל את מעמדו במדינה לטובתו
הפרטית. אנחנו חייבים להיות הראשונים על פני כדור הארץ בטוהר המידות.

אנחנו לא נסבול את המצב שמתואר על ידי ישעיהו הנביא פרק א שגרם לחורבן:
"שרייך סוררים וחברי גנבים, כולו אוהב שוחד ורודף שלמונים" (ישעיהו א כג).
או כלשון פרקי אבות: "הוו זהירין ברשות, שאינן מקרבין לו לאדם אלא לצורך
עצמן, נראין כאוהבין בשעת הנאתן, ואין עומדין לו לאדם בשעת דחקו (אבות ב
ג). ברוך השם התקדמנו הרבה, וברוך השם לא כולם נגועים בשוחד. אבל אנחנו
שואפים שלא יהיה אפילו אחד.

אמרנו, מדינת ישראל במקום ה-28. מצבנו אינו מבריק, אין זה תקין שיש 28
מדינות יותר מוסריות מאתנו. עלינו להיות הראשונים.

המדינה הראשונה היא דנמרק, ואחריה ניו זילנד, פינלנד, שבדיה, שווייץ,
נורבגיה, סינגפור, הולנד וקנדה. גרמניה נמצאת במקום ה-10. ארה"ב במקום
ה-18. צרפת – 23. נסיכויות ערב – 24. . אנחנו – 28.

אמנם שנה לפני כן היינו במקום ה-32, ולפני כן ה-37. אם כן התקדמנו, אבל זו
לא נחמה כי סך הכל אנחנו התדרדרנו. לפני כ-12 שנים היינו במקום ה-14, לפני
כ-11 שנים – 15, לפני כ-10 שנים – 19, לפני כ-9 שנים – 20, וכן הלאה וכן
הלאה.

לפני אלפיים שנה נחרבנו ונפלנו בבחינת חרותנו הלאומית בגלל שחיתות בין אדם
לחברו. ברוך ד' נגאלנו וזה סימן שהיושר חזר. אבל אסור לנו להירדם בשמירה.
כאשר אנו רואים את מנהיגנו מנצלים את סמכויותיהם בדרך לא ישרה, עלינו למחות
בהם גם אם אנחנו חושבים שבדרך זו הם מקדמים מטרות ואידיאלים החשובים שלנו.
המטרה אינה מקדשת את האמצעים. אין עושים מצוה על ידי עבירה.

"ומה ד' דורש ממך כי אם עשות משפט ואהבת חסד והצנע לכת עם אלהיך" (מיכה ו
ח).

חזק ונתחזק ביושר ואמת.

- פורסם בשאילת שלמה 535

