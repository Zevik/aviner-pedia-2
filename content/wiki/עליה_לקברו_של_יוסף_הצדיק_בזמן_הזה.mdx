---
title: "עליה לקברו של יוסף הצדיק בזמן הזה"
type: "מאמר"
---

## עליה לקברו של יוסף הצדיק כאשר המקום אינו בשמירת צה"ל

שאלה: האם מותר בזה"ז לבקר ולהשתטח על קבר יוסף שנחרב ע"י הערבים ימ"ש, כדי
להראות ריבונות וכדי לשפץ אותו?

תשובה: מצווה גדולה לבקר ולהשתטח על המקום הקדוש קבר יוסף בשכם שטמון בו
יוסף הצדיק ונקנה ע"י יעקב אבינו (יהושע כד לב. סוטה יג א-ב), והוא אחד
משלושה מקומות, יחד עם מערת המכפלה והר הבית, שאין אומות העולם יכולים
להונות את ישראל ולומר - גזולים הם בידכם (בראשית רבא עט, ז). צה"ל אינו
שומר על קבר יוסף מאז תשרי תשס"א ומאז פסק הג"ר עובדיה יוסף שאסור ליחידים
להשתדל להגיע איליו בלי רשות הצבא, בנימוק שפיקוח נפש דוחה תפילה במקום
קדוש. וכן הרבנים הראשיים אחריו. והעובר על זה גורם סכנה לעצמו ולחיילי
צה"ל.

וכששאלנו את הגר"א נבנצל אם מותר לבקר בקבר יוסף אם צה"ל לא שומר עליו, הוא
השיב: "חמירא סכנתא מאיסורא".

וכדומה, נשאל הג"ר דב ליאור, האם מותר להיכנס לקברי יוסף ויהושע בן נון
ולעוד קברים בכפרים ערבים, והשיב שחשוב מאוד שתהיה נוכחות יהודית במקום,
אבל צריך להתחשב במצב הביטחוני באותו מקום ובאותו זמן, והליכה לשם ללא
לקיחת גורמים אלו בחשבון, הוא סיכון מיותר (אתר ישיבה).

אמנם יש אנשים הטוענים: אין סכנה להגיע לשם, ועובדה שהלכנו הרבה פעמים ולא
נפגענו. אך הסיבה לכך שלא נפגעו היא שצה"ל שמר עליהם. כמו שסיפר לי חבר
שהוא אחראי על היחידה שם. אמרתי להם: לא נכון, זה בגלל שצה"ל שמר. אמרו:
לא, אנחנו מרמים את צה"ל והוא לא רואה שאנחנו מגיעים. אז בדקתי. החברי אמר:
שלא נכון. לא מרמים אותנו. אנחנו רואים את הכל. אבל פעם אחת הצליחו לרמות
אותנו ולא ידענו שמגיעים ובאותה פעם נפגעו חסידי ברסלב שהגיעו לשם בלי
אישור הצבא. וכן הפעם שכמעט עשו לינץ' לחסידי ברסלב שנכנסו כדי לסיידו ללא
אישור צה"ל. לכן, לא להתחכם על צה"ל ולא להתחכם על רבש"ע!

אסור לבקר בקברי צדיקים במקום סכנה ואין אומרים בזה שומר פתאים ד'. עיין
שש"כ בשם הגרש"ז אוירבך (שש"כ לב הגה ב).

ויש להוסיף שבזמן ביקורו של האדמו"ר ממונקאטש בעל מנחת אלעזר בארץ ואצל
הסבא קדישא (הגאון רבי שלמה אליעזר אלפנדרי), הגיע לשכם לבקר בקבר יוסף,
"אמנם לדאבון לבינו לא זכינו ליכנס לשם כי מתושבי ירושלים ההולכים מלפנינו
במרכבות מלאות עמדו וחיכו אותנו בשכם להזהיר שלא לילך כעת להעיר פנימה לאשר
מחר יהיה האות הזה אצל הערביים (הישמעאלים) יום אידם ושביתת מלאכה בתור
מחאה נמרצה עבור חריצת המשפט מהממשלה לתלות ג' ערביים שהיו מראשי הרוצחים
והורגי היהודים ר"ל (בחודש אב שנה שלפ"ז התרפ"ט) וכבר עתה סמוך לפנות ערב
מכינים א"ע לזה ואין להתראות לפניהם בשעת כעסם בפרט עיר שכם המוכנת
לפורעניות (כפירש"י בפ' וישב בשם הגמ') ואין בה ישוב של יהודים כלל כעת
והלא אחיך אין רואים בשכם ע"כ שוא"ת עדיף שלא לילך למקום סכנה ובהכרח עזבנו
את שכמה ליסע הלאה" (מסעות ירושלים עמ' קנד-קנה).

א"כ מצווה גדולה לבקר בקבר יוסף ולהשתטח עליו, אבל אך ורק בתאום עם הצבא,
ואכן מידי פעם מתקיימים ביקורים בקבר תחת שמירת צה"ל. וכעת, בחסדי ד',
ישפצו את קבר יוסף, ויהי כבודו גדול מן הראשון.

סיכום: מצווה גדולה לבקר ולהשתטח על קבר יוסף אבל אך ורק ברשות הצבא, ומידי
פעם מתקיימים שם ביקורים תחת שמירת צה"ל.

- 

נלקח משאילת שלמה 412

