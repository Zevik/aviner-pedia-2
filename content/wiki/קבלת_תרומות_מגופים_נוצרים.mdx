---
title: "קבלת תרומות מגופים נוצרים"
type: "מאמר"
---

## קבלת תרומות מגופים נוצריים

**שאלה: מה עמדת הרב לגבי קבלת תרומות מגופים נוצריים?**

תשובה: קודם כל צריך לדעת שאין סיבה לקבל תרומות מגויים, גם כאלו שאינם
נוצרים. מצב של קבלת תרומות מוגדר בגמרא כ'אוכלי חזיר'. זה חילול השם, זאת
התנהגות של חזיר. להיות קבצן, שנורר, זה ביזיון גדול, וכשמדובר בתרומות של
גויים זה ביזיון גדול יותר. למה שהגויים יפרנסו אותנו? איננו יכולים להסתדר
לבד? אם נעשה חשבון נראה שכל הכסף שקיבלנו מכל ארגוני הגויים למיניהם, אינו
מגיע לתקציב המדינה של חצי יום. אמנם לאחר קום המדינה הייתה מצוקה נוראה
ואיומה, וגם אז זה ביזיון לקבל מהם כסף, אבל היום המדינה עשירה. נתאר
לעצמנו אדם עשיר שעומד ברחבת הכותל ואוסף כסף. מדינה עשירה שמקבלת כסף
מגויים, זה חילול השם גדול בהרבה.

לגבי אירגונים של נוצרים הבעיה חמורה עוד יותר. מאז תחילת ההיסטוריה
הנוצרים מנסים לחסל אותנו. הם ניסו להרוג אותנו ולא הצליחו. אח"כ ניסו לפזר
אותנו, לגרש אותנו, ואנו עדיין קיימים. ניסו לפגוע בנו כלכלית, לבזות
ולהשפיל אותנו, ואנו עדיין חזקים. מה שמתרחש בזמננו מתואר בספרות הנוצרית
כ"מסע צלב הכסף". הם חושבים לחסל אותנו בעזרת כסף, וקוראים לזה בשתי מילים:
לחבק ולחנוק. הם יתנו לנו כסף, יהפכו לידידים שלנו, וכך יוכלו להגדיל את
ההשפעה המיסיונרית. יש בארץ עשרות אלפי מיסיונרים שמוציאים מאות מיליוני
דולרים על פעולות המיסיון. כמובן, לא כל אדם שמקבל את הכסף סופו להתנצר, אך
מתן הכסף פותח פתח למיסיונרים. הרב קוק כותב באגרותיו שאסור לקבל כסף
מנוצרים, כיוון שמי שישלם על כך הוא יהודי אחר שיתנצר. זה לא מוסרי. גם
לאחר הרב קוק, גדולי הרבנים אסרו לקבל כסף מנוצרים: הרבנות הראשית, בית
הדין של חב"ד, ר' אברום שפירא זצ"ל, הרב אליהו זצ"ל, בית הדין של העדה
החרדית ועוד.

**שאלה: יש הטוענים שמדובר בפיקוח נפש?**

תשובה: טענה זו היא שקרית, היא הוצאת שם רע על עם ישראל. אין במדינת ישראל
אדם שמת מרעב. כשיש אדם במצוקה, אפשר להשיג עבורו כסף. שירותי הרווחה
מזרימים עשרות מיליארדי שקלים, ומלבד זאת יש המון גמ"חים כשרים.

כאשר נוסדה ישיבתנו לפני שלושים שנה, ניגש אלי מישהו ושאל אם אנו בונים את
בית המקדש. השבתי שלא. שאל אותי: "אבל אתם רוצים שייבנה המקדש?" עניתי:
"וודאי שאנו רוצים". הוא הוסיף ושאל: "מה אתם עושים עבור זה?" השבתי: "אנו
לומדים תורה ומתקנים את המידות". הוא אמר: "אני מוכן לארגן תרומה בשבילכם
מסוג מסוים של פרוטסטנטים, בסך חמישים מיליון דולר לשנה. אתה מסכים?" עניתי
במילה אחת: "לא". הפסדתי 50 מיליון דולר כפול 30 שנה, שזה מיליארד וחצי
דולר, אך איני מתחרט.

- 

נלקח משאילת שלמה 181

