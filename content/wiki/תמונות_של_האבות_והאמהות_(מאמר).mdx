---
title: "תמונות של האבות והאמהות (מאמר)"
type: "מאמר"
---

**שאלה:** האם אפשר להראות תמונות של האבות והאמהות לילדים?

**תשובה:** אנחנו לא מראים תמונות של האבות מכמה סיבות:

א. אנחנו לא באמת יודעים איך האבות נראו ואנחנו לא יכולים סתם להמציא.

ב.אילו רבש"ע היה רוצה, היה מוסר לנו תמונות. הרי באותו דור ידעו לצייר, גם
לפני כן ידעו. יש ציורים עוד של אנשי המערות.

ג. אם, למשל, נצייר אברהם אבינו אשכנזי, אז ילד ספרדי ירגיש שהוא לא שייך
אליו. ואם אצייר אותו ספרדי, ילד אשכנזי ירגיש שהוא לא קשור. ואם אצייר
אותו מעורפל אשכנזי-ספרדי, עדיין ילד אתיופי יראה שהוא לבן. זה רע מאוד.
לכן, אנחנו מוותרים על הציורים.

אם ילד מצייר לעצמו – זה בסדר. הילד האשכנזי מצייר אברהם אבינו אשכנזי.
הילד הספרדי מצייר אברהם אבינו ספרדי. הילד התימני מצייר אברהם אבינו
תימני.

אפשרות נוספת היא שפשוט נצייר באופן שיעקוף את השאלה. אני לא מדבר על משהו
בסגנון "הגדת ראשי הציפורים" שציירו יהודים עם ראש של ציפור. זה בוודאי
מבלבל את הילד. אלא יצייר מהגב כשלא רואים הפנים. גם ראיתי ספרים בהם היה
רק עיגול, גוף בלי פנים. אמנם זה לא סוף העולם לצייר את האבות, אבל ראוי
להשתדל להימנע.

