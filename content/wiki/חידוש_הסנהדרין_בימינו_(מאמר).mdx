---
title: "חידוש הסנהדרין בימינו (מאמר)"
type: "מאמר"
---

ש: בעיתון אחד הופיעו מאמרים עם הצעה לחדש מין סנהדרין בימינו, וגם הרב
מופיע בין 71 מועמדים. כיצד להתייחס לזה?

ת: אם זה נכון, זהו דבר שאין לו שחר. אני הדל ודאי איני בדרגת סנהדרין. אין
אפילו שאלה. אבל גם אם מופיעים שם גדולי הדור שלנו, אז ייאמר ברורות, שעם
כל גדולתם, גם הם לא בדרגת סנהדרין.

ש: ומהי דרגת סנהדרין?

ת: אכן לפני כחמש עשרה שנה, כבר היתה יוזמה להקים סנהדרין. רב אחד פנה אליי
ושאל אותי אם אני מסכים להצטרף. עניתי לו: ודאי שלא, הרי כפי שפוסק הרמב"ם
צריך להיות ראוי להורות בכל התורה כולה (הלכות סנהדרין ד, ח), וכפי שמזכיר
מרן הרב קוק באגרת (אגרות הראיה אגרת תב). ואני הדל איני ראוי להורות באחוז
אחד מן התורה, אולי באלפית. אמר לי אותו רב שאין בעיה, ובעזרת האינטרנט,
אוכל להורות בתורה כולה. אז אמרתי לו שיושיב ישירות האינטרנט בסנהדרין. אז
הוא הרפה ממני. אלא שנתיים אחר כך הוא שוב פנה אליי, הודיע לי שזנח את
רעיון הסנהדרין כבלתי סביר, אך עתה יש לו רעיון חדש, לבנות את בית המקדש,
והוא שואל אותי אם אני מוכן להצטרף...

ש: בזמן רבי יוסף קארו, היה נסיון לחדש את הסמיכה.

ת: נכון. אך הוא לא עלה יפה. מרן הרב קוק מזכיר זאת ואומר שאם זה נדחה אז,
קל וחומר שיידחה עכשיו: "הדור הזה, קטן הוא לאין שיעור בדעתו, בשפלות לאין
חקר נגד הקדמונים" (אגרות הראיה אגרת שג).

ש: גם הרב מימון בזמנו רצה לחדש את הסנהדרין וטען שמרן הרב קוק כן דיבר על
כך.

ת: כן. בספרו "חידוש הסנהדרין במדינתנו המחודשת". אך מרן הרב קוק דיבר על
חזון רחוק.

ש: הוא טוען שהוא גם רמז לכך בנאומו על ייסוד הרבנות הראשית?

ת: הוא לא אמר שהרבנות הראשית היא הסנהדרין אלא שהיא נטיעה שתישא פירות
לדורות (מאמרי הראיה 455). הוא לעולם לא ראה את חידוש הסנהדרין כדבר עכשווי
והתבטא רבות בנידון (אגרת שג, אגרת תב, אגרת א ריז, אוצרות הראיה ב 872, שם
1073).

ש: אז בינתיים, נהיה כצאן שאין לו רועה?

ת: חס וחלילה. יש לנו רועה: הרבנות הראשית לישראל. במקום לדבר על חלום
רחוק, יש לחזק את הרבנות הראשית.

- פורסם בשאילת שלמה 604

