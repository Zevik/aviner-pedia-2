---
title: "שו\"ת באקטואליה"
type: "מאמר"
---

## שו"ת באקטואליה

**שלום עם ערבים?**

שאלה: האם ייתכן שלום עם מדינות ערב ובמיוחד איראן? האם אין זו משאת שוא
אחרי מאה שנה של תוקפנות ערבית?

תשובה: תוקפנות התחילה עת שהרג קין את הבל. וזאת למה? שלוש דעות אצל חז"ל:

א. רבו על חלוקת העולם.

ב. רבו בחלקו של מי ייבנה בית המקדש.

ג. רבו על התאומה השלישית שנולדה עמהם.

הרי שלוש סיבות למלחמה: כלכלה, דת, תאוה (בראשית רבה כב טז).

אנו רואים ששלוש סיבות אלו לא תמיד מביאות למלחמה, הרי יש אנשים שמסתדרים
יפה יחד על אף סיבות אלו. מרן הרב קוק מסביר שקין היה אדם אלים מיסודו ולכן
ד' לא קיבל את מנחתו מלכתחילה. כלומר, לא חילוקי דעות גורמים לאלימות, אלא
אלימות פנימית גורמת לסכסוכים.

השכנים הערבים הינם אלימים מאוד אף בינם ובין עצמם כפי שאנו רואים היום
בסוריה ובמצרים. סילוק אלימות פנימית אינה משימה פשוטה, זו משימה שלוקחת
דורות.

אם כן איך יבוא שלום?

אנו צריכים לקבל את דברי הפילוסוף קאנט שאמר: ישנם שני סוגי שלום שיתכנו גם
במצב של אלימות פנימית: שלום כלכלי ושלום של איום. הידיעה שמלחמה תהרוס את
הכלכלה ותסב אובדן רב לתוקף, תרתיע אותו מלתקוף.

אם כן, נשיג שלום על ידי לחץ כלכלי והרתעה מלחמתית.

**עקורי בירעם ואיקרית**

שאלה: האם מדינת ישראל מחויבת להחזיר תושבים ערבים שנטשו את כפריהם במלחמת
העצמאות אחרי שקיימו את הוראת צה"ל לעזוב את המקום ואף הובטח להם שבעתיד
ישובו לביתם?

תשובה: למרות הבטחת המדינה אין להשיב את תשובי בירעם ואיקרית לבתיהם. יש
בזה צד משפטי וצד מוסרי. מבחינה משפטית, בית המשפט הכריע שלא חייבים.
מבחינה מוסרית, מבחינת המוסר הלאומי: הייתה כאן הבטחה, הבטחה הולכת וחוזרת
וחייבים לקיים הבטחות כמו שיהושע בן נון קיים את ההבטחה שלו לגבעונים אבל
גם הבטחה של הדרג הלאומי נאמרה בתנאים מסויימים וגם המציאות השתנתה. ראש
הממשלה בזמנו אריק שרון אמר שיש זכות למדינה לא לקיים הבטחה זו בגלל שינוי
הנסיבות, כי היא תשמש תקדים מסוכן לזכות שיבה גורפת.

לכן אין להחזיר אותם למקומם אבל יש חוב של כבוד לפצות אותם באיזשהי דרך.
משל למה הדבר דומה? יש חיוב למדינה לא לזרוק יהודי מביתו, אבל כן עושים את
זה בשביל מסלול הרכבת בירושלים כי זה צורך כלל ישראלי וכמובן מפצים את מי
שהוציאו.

**Hey bear, it's my place!**

אמריקאים יקרים: זהו מקומנו, לא נקפיא הבנייה.

שאלה: האם כדאי למדינתנו להקפיא את הבנייה בהתנחלויות למען השלום הנכסף
שנים כה רבות?

תשובה: אין צורך להיות מזרחן דגול כדי לדעת שהערבים משקרים ומרמים. שישים
שנה ויותר של דם יהודי חף מפשע שנשפך לרוב, יתומים ואלמנה, אמור להספיק
להבין זאת. לצערנו הדברים היו נכונים כבר בימי הרמב"ם אשר מזכיר בהכשר הזה
את הפסוק: : "אני שלום, וכי אדבר המה למלחמה" (תהילים קכ ז. רמב"ם, אגרת
תימן).

שאלני עיתונאי מחו"ל: האם לא הגיע הזמן למדינת ישראל להניח את הנשק למען
השלום? ככל יהודי השבתי על השאלה בשאלה: מה יקרה לדעתך אם מחר כל מדינות
הערב וכל הטרוריסטים יניחו את נשקם? השיב: אף מדינת ישראל תעשה כן. שוב
שאלתי: ומה יקרה אם נעשה את ההיפך, שמדינת ישראל תניח את הנשק? השיב: תוך
רבע שעה ישמידו את כל המדינה. אז פניתי אליו: אז מי כאן מעכב את השלום?

אך מעל כל זה ולפני כל זה, האם ראינו כבר מדינה בעולם הנותנת משטחה לעם אחר
המאיים במלחמה, למען השגת השלום?! בל נשכח - הארץ הזאת שלנו היא. לערבים יש
25 מדינות ואינם צריכים לנגוס את מדינתנו. לערבים יש שטח פי 500 ממדינתנו
ואינם צריכים לנשוך את כבשת הרש.

כן זו ארצנו מאז מקדם ולנצח. זו ארצנו על פי ד', על פי התורה, על פי התנ"ך,
על פי ההיסטוריה, על פי חבר הלאומים ועל פי האו"ם.

איננו מפחדים מלחצים של שודדים לאור יום.

מעשה בחבר שנסע לאלסקה לדוג דגים בשקט על שפת הים. במטוס הקל שפיזר אותם,
אחד חמד לצון שאל את המדריך: "מה אני צריך לעשות אם יבא דוב"? כולם צחקו,
אבל המדריך לא צחק. הוא אמר: אם בא דוב, הסתכל לו בעניים ואמור לו: Hey
bear, this is my place"- הי דוב, זה מקומי"! כולם צחקו. חבר שלי ישב ודג
דגים ופתאום שמע רשרוש מאחורה, הוא הסתובב וראה דוב ענק. הוא סיפר לי:
"איני יודע מאיפה היה לי האומץ, אבל הסתכלתי לו בעיניים ואמרתי: Hey bear,
it's my place! – הי דוב, זה המקומי"! הדוב הסתובב והלך.

וכך אנחנו צריכים לומר לאמריקאים, לערבים ולכל העולם כולו:

!Hey bear, it's my place

**משענת קנה רצוץ**

שאלה: האם אפשר לסמוך על האמריקאים והצרפתים שהם יעמדו לצדנו מול התוקפנות
האיראנית?

תשובה: לא. כך הנסיון מורה לנו בדורות הקדמונים ובדורות האחרונים שכל העמים
הם כמשענת קנה רצוץ (מלכים ב יח כא. ישעיהו לו ו). אי אפשר לסמוך עליהם:
היום הם אומרים דבר אחד ולמחרת הם אומרים הפוך בטענה שהשתנתה המציאות.

לא פעם האמריקאים הבטיחו ושינו דעתם, כולל לפני מלחמת השחרור. וכן הצרפתים
הבטיחו ושינו את דעתם. מילים זה זול, מילים זה לא מחייב.

איך אני אישית יכול לסמוך על הצרפתים. כשנולדתי היה צריך להחביא את התינוק
תחת זהות בדויה כדי שהשוטרים הצרפתים (!) לא ימסרו אותו לידי הגרמנים
שישלחו אותו למחנה ההשמדה.

איננו יכולים לסמוך עליהם.

אשרינו שאנחנו כבר לא בגלות. כשהיינו בגלות לא היתה לנו ברירה אלא לסמוך
עליהם. היינו כקליפת השום.

אין לנו על מי להישען אלא על אבינו שבשמים (סיטה מט ב), "לא איש אל ויכזב
ובן אדם ויתנחם" (במדבר כג יט).

ברוך ד', שעשה לנו את המדינה הזאת, ואנחנו יכולים לסמוך עליה.

**גיור מקומי**

שאלה: האם יש לברך על החוק החדש המאשר לכל רב עיר לבצע גיור? כך יהיה הגיור
קל יותר ויוכל לפתור את הבעיה של מאות אלפים גויים שעלו מברית המועצות.

תשובה: אם המובן של גיור קל הוא יחס של דאגה, מסירות, כבוד ואהבה למי שרוצה
לגייר, ודאי ברכה רבה היא זאת, שהרי כתוב בתורה: "ואהבתם את הגר" (דברים י
יט), מה שכולל גם את הגוי שבכנות ובאמת רוצה להתגייר.

אבל אם המובן של גיור קל הוא זלזול בהלכות הגיור המקובלות באומה מאות ואלפי
שנים, הרי יש כאן רמייה עצמית שתוסיף איסורים לאומה. לא כל הרוצה ליטול שם
יהודי יבוא וייטול. הזהות היהודית אינה הפקר ומרמס לכל אחד, אלא נכס נצחי
לעד.

גיור לייט כזה ייפלג אומתנו לשניים: מצד אחד יהודים על פי ההלכה, ומצד שני
יהודים וצאצאיהם על פי גיור לייט, ולא יוכלו לבוא בברית נישואים אלו עם
אלו. ואין לשער איזו טרגדיה תצא מזה.

אנו שייכים לעם שלא נולד אתמול או שלשום אלא מדורות ומקדם. עם הנצח, נצח
ישראל.

**מלחמה בארגוני הפשע**

שאלה: כיצד אפשר להילחם בארגוני הפשע בישראל? הרי לא ניתן להעמיד אותם
לדין, כי מעשיהם בסתר. בעיה נוספת היא שאין מי שיעז להילחם נגדם?

תשובה: יש סמכות של ענישה חוץ משפטית. "עונשין ומכין שלא מן הדין". וגם
מוציאים להיהרג ע"י בית-דין גדול או מנהיגי הציבור. כך פעל בימות הביניים
הרשב"א, רבי שלמה בן אדרת, בספרד. כך נפסק בשולחן ערוך, חושן משפט ס' ב.
משמעות הלכה זו היא חיסול ע"י יחידות משטרה מיוחדות הכפופות ישירות לראש
הממשלה.

- פורסם בשאילת שלמה 308

