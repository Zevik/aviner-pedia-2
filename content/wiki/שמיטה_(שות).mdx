---
title: "שמיטה (שו\"ת)"
type: "שמיטה (שו\"ת)"
---

מקורות ע"י הרב מרדכי ציון

**דיני שמיטה בשולחן ערוך**

ש: מדוע השמיט השולחן ערוך דיני שמיטה? הרי הוא היה בארץ ישראל?

ת: זה לא היה מציאותי אז. \[הגר"א נבנצל כתב לי: "השו"ע כתב על סדר הטור".
הג"ר שמאי קהת הכוהן גרוס, מח"ס שו"ת שבט הקהתי, כתב לי: "עיין רמ"א יו"ד
סוף שלא (סעי' קמו) שנמשך אחר הרמב"ם ואפשר שהרמב"ם האריך מאוד, ומכל מקום
צ"ע כעת" (הנה דברי הרמ"א שם: "הרב המחבר הזה השמיט כל דיני מעשר עני, שכתב
הטור שיש ללמוד מהם הרבה דיני צדקה הנוהגים האידנא, אפשר שסמך עצמו על מה
שנתבאר בדיני צדקה. אך גם בדיני תרומות ומעשרות השמיט כמה דינים שכתב הטור
והכניס אחרים תחתיהם, וכל זה גרם לו שהעתיק דברי הרמב"ם הלכות תרומות
ומעשרות ככתבם וכלשונם ולא שת לבו לדברים אחרים, והרוצה לעמוד על עקרי
הדינים יעיין בפנים"). והשיב הגר"ח קנייבסקי: "לא היה מצוי אז שדות ישראל
בארץ ישראל" (גיבורי כוח לרב ישי מזלומיאן סי' יח' שאלה ג) - מ"צ\].

**היתר מכירה**

ש: מה עדיף, היתר מכירה או אוצר בית דין?

ת: היתר מכירה. באוצר בית דין יש בעיות הלכתיות רבות וכן זה יוצא יותר יקר,
מה שקשה למשפחות לא עשירות (וכן אמר הג"ר עובדיה יוסף שהיתר מכירה הוא היתר
גמור, היתר אמיתי. הוא הוסיף ששנינו בגמרא: מי שיש לו מעות הרבה ורוצה
לאבדם יקנה כלי זכוכית. וכן אם יש לו הרבה כסף ורוצה לאבדו יקנה אוצר בית
דין. מי שרוצה להפסיד כסף, שיפסיד - מ"צ).

**שמיטה דאורייתא**

ש: בקרוב יהיה רוב עם ישראל בארץ ישראל, אז נהיה חייבים בשמיטה מן התורה
ולא יהיה היתר מכירה?

ת: לא די בזה, אלא צריך כל השבטים במקומם.

**היתר מכירה אחרי קום המדינה**

ש: שמעתי שהרב גורן התיר שימוש בהיתר מכירה ואח"כ אסר את הדבר?

ת: דעתו של הגר"ש גורן היא שאחרי קום המדינה אין יותר מקום להיתר המכירה,
כי אע"פ שאדם פרטי יכול למכור שדהו לגוי, עדיין נשארת מין "בעלות על" של
המדינה כולה. כאשר הוא היה הרב הראשי לישראל, ההלכה יצאה על פי רוב רבני
מועצת הרבנות הראשית, אך זאת הייתה דעתו הפרטית (מאמרו במחניים בשנת תשי"ט.
תורת המדינה 445. תורת המועדים 624). ועוד גדול בישראל הסכים: הרבי מסטמאר
גם טען שאחרי קום המדינה היתר המכירה לא בתוקף משום בעלות העל של המדינה.
יש לו גם עוד הרבה טענות נגד היתר המכירה (שו"ת דברי יואל סי' צו-צח. ונדפס
כקונטרס בפני עצמו בשם "שלוש תשובות"). אלא הג"ר גורן סבר כן כי המדינה היא
מצווה עצומה וקדושה, והרבי מסטמאר סבר כן כי המדינה היא מרידה בד' וטמאה.
אמנם רבנו הרב צבי יהודה דחה את הוכחותיו של הגר"ש גורן, וטען שמכירת קרקע
על ידי אדם פרטי היא מכירה לכל דבר ואין לדבר שום קשר אם יש שלטון ישראל
בארץ או לא, והיתר המכירה תקף (תחומין ז 23 - מ"צ).

**קטיפת סכך**

ש: מותר לקטוף סכך בשמיטה, על אף שזה גורם לגדילת העץ?

ת: כן. ובשינוי מדרך הגיזום (וכן הגר"ח קניבסקי בשם החזו"א. אורחות רבנו ב
שלג – מ"צ).

**אתרוג בסוכה**

ש: האם מותר לתלות בסוכה אתרוג עם קדושת שביעית?

ת: כן. אין זה מפסיד אותו (דיני שביעית השלם כו אתרוג טו. לב סוכות ד –
מ"צ).

**ירקות המסופקים בשמיטה**

ש: האם מותר לי לאכול ירקות שאיני יודע אם נהגו בהם קדושת שביעית?

ת: כן. ספק מדרבנן. וכמעט הכל מסודר על פי היתר מכירה.

**שאריות מזון**

ש: אפשר לשים באותה שקית שאריות מזון עם קדושת שביעית ובלי קדושת שביעית?

ת: כן. הן לא גורמות קלקול (אך אסור לשים שאריות טריות עם שאריות שכבר החלו
להירקב, שעל ידי כך ממהר את קלקול השאריות הטריות. דיני שביעית השלם פרק טז
שאריות ד – מ"צ).

**מזון מהדרין בשמיטה**

ש: מהו מזון מהדרין בשמיטה?

ת: היתר מכירה. אמנם גם עליו יש קושיות, אך זה הפתרון הכלל ישראלי הכי טוב.
כאשר התפרסמה בעיתון ידיעה על חנויות שבהן "נמכרים ירקות ופירות ללא כל חשש
של איסור שמיטה", הגיב רבנו הרב צבי יהודה שסגנון זה "מטיל פגם של חשש
איסור על שאר הירקות והפירות אשר בשווקינו בארץ. על כך יש להעיר כי יבול
הארץ, שטיפול בו מסתדר על פי הרבנות הראשית על יסוד הוראותיהם של הגאונים
רועי ישראל המבי"ט, המהרי"ט, פאת השלחן, ר' יצחק אלחנן, ר' יהושע מקוטנא,
ר' יהושע ליב דיסקין, האדר"ת, ר' אברהם מסוכאצ'וב, ר' שמואל מוהליבר, ר'
יעקב שאול אלישר, ר' יוסף ענגל ואאמו"ר הרב זצ"ל – כמובן שאין לחשוב עליו
פגם של חשש איסור". לנתיבות ישראל ב רכד.

ש: ומה עם גידולי גויים?

ת: חלילה! לקנות אצל גויים ולהחליש תקלאות יהודית?! זה ודאי לא מהדרין.

**קדושת ירקות**

ש: אבטיח שגדל בגינה שלי, צמח בשישית ונקטף עתה, יש לו קדושת שביעית?

ת: כן. בירקות הולכים על פי זמן הלקיטה (ר"ה יד א – מ"צ).

**קומפוסט** ש: האם מותר לשים שיירי פירות עם קדושת שביעית בקומפוסט?

ת: א. בתנאי שלא שמים ישירות על הקומפוסט הקודם שהוא רקוב כי זה נחשב הפסד
בידיים, אלא עם שכבה מפרידה. ב. בתנאי שלא משתמשים בו בשמיטה, שהרי אסור
לזבל בשמיטה, אלא אם כן הצמחים ימותו. ג. בתנאי שברור לרואה שזה לא לזבל
השנה. רמב"ם שביעית ב א-ג.

**אוצר הארץ**

ש: ראיתי בתוכנית של "אוצר הארץ" שישתמשו בפירות מכל מיני מקורות ורק היתר
מכירה אינו מוזכר בפירוש?!

ת: נקווה שהם יתקנו במהרה.

**שמיטה למהדרין**

ש: האם יבול נכרי זה כשר למהדרין בשנת שמיטה?

ת: חלילה. יש לקנות רק מיהודים. היתר מכירה כשר למהדרין (עיין ספרו החדש של
הרב "יודעי צדק" על שמיטה עמ' 149-142 – מ"צ).

