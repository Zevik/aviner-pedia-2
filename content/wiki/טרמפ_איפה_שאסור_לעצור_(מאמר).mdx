---
title: "טרמפ איפה שאסור לעצור (מאמר)"
type: "מאמר"
---

**שאלה:** האם מותר לבקש טרמפ במקום שאסור למכוניות לעצור?

**תשובה:** טרמפ הוא חסד. המדינה אוסרת לעצור במקום שאסור לעצור, כי לעצור
שם מפריע לתחבורה וזה מסוכן, והרבה פעמים זה על פי תקנים בינלאומיים. לכן,
אי-אפשר לעשות חסד לאדם אחד ובזה זה להפריע לאדם אחר וקל וחומר שלא לסכן
אותו. ובכלל אסור לעבור על החוקים. אני לא מדבר על חוקים שאומרים ארץ ישראל
היא לא ארץ ישראל או ששבת היא לא שבת, אלא על חוקי התחבורה שהם בוודאי
חוקים שהם לטובת האזרחים וחייבים לציית להם.

פעם ראיתי בשו"ת "פאת שדך" תשובה של הרב שמואל דוד מונק , שהיה רב חרדי
מאוד קיצוני מחיפה. שאלו שם: האם חייבים לציית לחוקי התנועה של מדינת
הכופרים? הרב ענה: כן, ע"פ שו"ת החתם סופר (ח"ה חושן משפט ס' מד), משם
רואים שלגבי עניינים ששייכים לסדרי החיים של הציבור, שבלי זה אי אפשר
לציבור להתקיים, לכל הדעות אומרים "דינא דמלכותא דינא".

לסיכום, אסור לעצור במקום שאסור לעצור, כי:

א. זה מפריע לאחרים. ב. זה מסוכן. ג. אסור לעבור על חוקי המדינה.

