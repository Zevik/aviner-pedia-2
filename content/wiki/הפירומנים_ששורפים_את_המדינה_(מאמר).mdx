---
title: "הפירומנים ששורפים את המדינה (מאמר)"
type: "מאמר"
---

דור דור ופירומניו שאוהבים לשרוף. אינינו מדברים כאן על פירומן נפשי אלא על
פירומן אידיאולוגי-פוליטי, שאינו מסוגל לחיות עם מה שאינו עולה בקנה אחד עם
רצונותיו ודעותיו. הקיצור, הוא אנטי-סוציאלי.

אז יש שרוצים לשרוף את מדינתנו. היא אינה מוצאת חן בעיניהם. הם חלמו על
מדינה אחרת. הם חלמו על מדינת כל אזרחיה, והנה לדאבונם הוקמה מדינת
היהודים. מה נעשה, הם לא היו פה כאשר הוקמה המדינה, אז אלו שהקימו אותה היו
יהודים והם הטביעו את חותמם עליה. אותם היהודים המקימים חלמו אלפים שנה על
מדינת יהודים וסוף סוף הצליחו בחסדי ד'. ידוע שהרצל, חוזה המדינה ,קרא
לספרו מדינת היהודים או בגרמנית Judenstaat. ויותר טוב: המדינה היהודית,
באנגלית The Jewish State, בצרפתית L'Etat juif, וביידיש: די יידישע מדינע.

במדינה היהודית הזאת יש כל מיני יהודים עם אידיאולוגיות שונות, כגון דתיים
וחילונים. אבל הם תמיד הבינו שעליהם להסתדר יחד. הם לעולם לא ישבו יחד
והחליטו על קווים מדוייקים. אך מתוך אחריות, הבינו, שיש להסתדר ביחד. הרי
לא יעלה על הדעת שתהיה כאן מדינה דתית שתפעיל כפיה על החילונים, וכן לא
יעלה על הדעת שתהיה כאן מדינה חילונית, שהרי יש דתים, ויש גם דתיים למחצה
לשליש ולרביע. אז באופן טבעי נוצר איזון הנקרא סטטוס קוו. וב"ה הסתדרנו יחד
במשך עשרות שנים מתוך סבלנות.

זאת המילה: מדינה של סבלנות הדדית. אף אחד לא ויתר על דעותיו, אך התחמש
בסבלנות. זה לא היה קל.עם כל הענווה, אנו יכולים להתפאר על כך. מסביבנו יש
מדינות ללא סבלנות, מצרים, ירדן, איראן, עירק, סוריה והן נשרפות במלחמות
אזרחים.

ועתה באים פירומנים בתוכנו ורוצים לשרוף את מדינתנו במובן
האידיאולוגי-הפוליטי. הם לא למדו בבית הספר של סבלנות חברתית. הם מזכירים
לנו את המיתוס היווני של פרומטאוס שגנב אש מן השמים כדי לתת אותו לבני אדם,
אבל שכח לגנוב האומנות החברתית, לכן האדם מוכשר לשרוף אך לא לחיות יחד.

מובן שמדינתנו אינה אידיאלית, אך סך הכל, חוץ מכמה חריקות, אנו מסתדרים יחד
יפה מאוד, דתים וחילונים, חרדים וציונים, ימנים ושמאלנים, אשכנזים וספרדים,
תימנים ואתיופים, ואפילו יהודים וערבים.

אבל הפירומנים אינם בוחלים בשום אמצעי. הם פועלים בכל הדרכים כדי להשליט את
האינקוזיציה שלהם. התרגלנו אצל הנוצרים באנקויזיציה דתית, אך העידן המודרני
גם יצר אינקויזיציה חילונית, בנתיבים אחרים: א. מערכת המשפט. ב. אמצעי
התקשורת. ג. סיוע בארגונים זרים אנטי-ישראלים.

ואם יש ראש ממשלה שיודע להתהלך בסבלנות בין השבילים ומביא ברכה למדינה
היהודית, ודאי יש לשרוף אותו וכל האמצעים כשרים.

נחמתנו היא שאותם פירומנים הם מיעוט קטן, מיעוט זעיר. אך אין זו סיבה
להירדם בשמירה, שהרי פירומן אחד הרוסטראטוס שרף מקדש שלם.

דור ודור ופירומניו. ואנו נילחם נגד השחתת המערכת המשפטית והשחתת אמצעי
התקשורת, ונעמול להמשיך את קיום מדינתנו היהודית באהבה ואחוה ושלום ורעות.

- פורסם בשאילת שלמה 628

