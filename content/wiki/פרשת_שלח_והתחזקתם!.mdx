---
title: "פרשת שלח: \"והתחזקתם!\""
type: "מאמר"
---

## פרשת שלח: "והתחזקתם!"

\[עריכה: יוסף אברמסון\]

וכי משה רבינו לא ידע כי הכניסה לארץ ישראל תתקל עם התנגדות חריפה מאוד?
הרי מול כל קושי אדם נשבר ק"ו ביישוב ארץ ישראל שהוא ענין מסובך וארוך
הדורש נשימה ארוכה. בודאי מנהיג זקן ומנוסה המדבר בשם ד' ידע הכל ודבר ד'
לא נמנע ממנו בדבר הזה.

אלא שהוא מסר את הפתרון במלה אחת: והתחזקתם" (יג כ)! הגמ' אומרת שיש ד'
דברים שצריכים חיזוק: לימוד תורה, תפלה, מעשים טובים ודרך ארץ (ברכות לב
ב). "דרך ארץ" במובן של דרך ארץ ישראל. כלומר שיש דברים קשים ומסובכים שעל
פי רוב לא הולכים. על פי רוב אם יש משהו שלא הולך אני מתקפל כדי לא לכלות
אנרגיה. אבל יש דברים שמוזהרים מראש שהם לא קלים. שהולכים ונכשלים וקמים
וכן הלאה הצריכים חיזוק.

אנחנו מוסיפים לדברים אלה את הנישואין. גם נישואין הם דברים קשים הצריכים
חיזוק. יש קשיים ובעיות ולא צריך להתקפל ולהתייאש. אלא צריכים להמשיך. צריך
לסחוב ולהמשיך. צריך לבקש סליחה צריך לתקן ולא להתייאש. לדעת מראש שזה
מסובך. חזק ואמץ!

- פורסם בשאילת שלמה 340

