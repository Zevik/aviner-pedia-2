---
title: "פלארד יונתן-פגישה עם הרב אבינר"
type: "אישים (מאמרים)"
---

החודש ביקר הרב בבית הכלא באמריקה בו כלוא יהונתן פולארד והפגישה ארכה
כשעתיים.

אמר הרב: "הוא לא דיבר איתי על הצרות שלו אף שהוא כבר 25 שנה בכלא ובנוסף
הוא חולה כרוני ואקוטי. הוא מוטרד בעיקר מהמצב של עם ישראל. הוא מאוהב בעם
עד כלות הנפש, ואמר לי: 'אני חייב לצאת עכשיו, כי מחכים לעם ישראל מבחנים
קשים. אני רוצה לתרום את חלקי בשעות המכריעות האלה". כואב לו על כך שהממשלה
לא דרשה מממשלת ארה"ב לשחררו, אך יותר כואב לו חוסר האחווה בעם".

פולארד אמר כי אינו מעוניין להשתחרר במסגרת עסקה לשחרור מחבלים או בעסקה
להקפאת בנייה בהתנחלויות. הרב סיפר כי מדובר באיש בעל מוח אנליטי ויצירתי
מלא אמונה והומור ש"יודע בדיוק כל מה שקורה בארץ-ישראל": "לא רק לעם ישראל
יש לו מסירות-נפש, הוא מוסר נפשו למען קיום תורה ומצוות וזה לא קל, בפרט
בכשרות ובצניעות. בגלל מחלתו הוא נאלץ לשתות הרבה והיה שמח על כך, כיוון
שניתנה לו האפשרות לברך על המים".

במהלך הביקור ביקש פולארד מהרב אבינר "דבר גדול" כלשונו - לנטוע עץ-פרי
במקום מגוריו עבור ילדיו ונכדיו של פולארד והרב ביקש מכל אחד שנוטע עץ
לרשום את העץ באתר של פולארד וכן לכתוב לפולארד על כך .

הרב דיבר על חשיבות המכתבים ששולחים לו: "המכתבים שכותבים אליו נותנים לו
חמצן ומזה הוא חי. אני נוהג לשלוח אליו כל יום שישי גלויה באנגלית המגומגמת
שלי. אגב, הוא אמר: 'אם כותבים לי באנגלית רהוטה - אני מבין שזה מלאכותי.
אם זה באנגלית מלאה בטעויות - אני יודע שזה מכל הלב'. אצלי, בלי להתכוון,
זה יוצא מכל הלב...".

