---
title: "קידוש השם הגדול - צה\"ל"
type: "מאמר"
---

## קידוש השם הגדול - צה"ל

הרגילים להסתכלות שטחית ורגשית יתר על המידה מתארים את מצבנו בצבעים נוגים
ומדכאים. אותם מתבכיינים, מתאוננים ומתאומללים כרוניים אינם מודעים לכך
שהשפל והחולשה שהם צופים אינו במציאות אלא בראש הנמוג שלהם.

האמת היא שמצד אחד יש צבא חזק מאוד, חמוש עד תום, מאורגן להפליא, היודע מה
הוא רוצה, בעל תוכנית מדוייקת של שלבים ומדרג תגובות. ומולו נמצא ארגון
טרור מרושע, מפורק, חלש ופחדן שאינו מעיז לפעול אלא מרחוק מתוך אוכלוסיה
אזרחית. צה"ל אינו מפעיל אלא חלק זעיר מיכולתו והוא מחכה בסבלנות שמא אותם
רשעים יבינו מעצמם שאין להם שום תקוה ואם הם רוצים לחסוך לעצמם ריסוק גמור,
טוב שירדו מן העץ ויפה שעה אחת קודם.

השמים שלנו, כלומר השמים שמים לד', ואנחנו שלוחיו הנאמנים, והארץ נתן לבני
אדם, כלומר אנחנו עבדיו המתנהגים כבני אדם ולא כפראי אדם. אין לנו שום בעיה
לבצע כניסה קרקעית לשם, כל יחידה יודעת בדיוק לאן להגיע, לכל חייל יש בראש
מפה מדוייקת של הרחוב דרכו עליו להסתער ומפה מדוייקת של הבית בו הוא צריך
להיכנס.

איננו שוחרי מלחמה, אנחנו שוחרי שלום, כל העולם יודע זאת. אבל כמו שאומר
הפתגם הלטיני: Si vis pacem, para bellum, כלומר אם אתה רוצה שלום, הכן
מלחמה.

אשרינו שעם ישראל חוזר לעוז שלו.

אשרינו שמופיעה שוב הברכה של גור אריה יהודה.

אשרינו שחוזרים לנו הטיפוסים היקרים החמושים באומץ וגבורה מזמן מלכות ישראל
הקדומה.

אשרינו שחוזרת האפשרות שאנשי הצדק והיושר מכים את אנשי הרשע.

אשרינו שד' הולך לפנינו.

אך בל נשלה את עצמנו: המערכה עוד ארוכה, יש להתאזר בסבלנות, יש צורך בנשימה
ארוכה. במאבק הזה כולם לוחמים, כאזרח כחייל, החייל בנשקו והאזרח באורך
רוחו, וציותו להוראות פיקוד העורף. ואלה ואלה חמושים בנשק הסודי של צה"ל:
המורל.

חזק ואמץ לעזרת ד' בגיבורים.

- פורסם בשאילת שלמה 345

