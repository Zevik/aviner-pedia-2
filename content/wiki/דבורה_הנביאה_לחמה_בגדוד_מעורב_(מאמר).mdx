---
title: "דבורה הנביאה לחמה בגדוד מעורב? (מאמר)"
type: "מאמר"
---

אישי החשוב והמכובד

בנסיונותיך להציל את הגדודים המעורבים

אתה מרבה לציין

שאף דבורה הנביאה שירתה בגדוד מעורב.

אבל נרשה לעצמנו לשאול אותך:

האם הכרת אותה?

האם פגשת אותה?

האם הנך חושב שזה מוסרי

לטפול עליה אשמות

כאשר אינה כאן

כדי להגן על עצמה.

אז כדי לסלק כל ספק

אולי פתח תנ"ך ועיין בו.

הרי התנ"ך רכוש תרבותי

של האומה כולה

ואנא הראה לנו איפה מצויין

שדבורה שירתה בגדוד מעורב

ובכלל שירתה בצבא.

נכון שהיא יזמה מלחמת עצמאות

נכון שהיא רוממה את רוח העם

אבל בפועל לא לחמה.

היא לא היתה ז'אן ד'ארק

ואגב, גם ז'אן ד'ארק לא שירתה בגדוד מעורב

אלא כבודדת יוצאת דופן.

אמנם אתה גם מציין את חנה סנש

נכון שהיתה צנחנית

אבל מאד נציע לך להשוות

את תנאי השירות

בבסיס חיל האויר הבריטי ברמת אביב

למה שקורה היום בגדודים המעורבים.

ובאותה הזדמנות

לקרוא את המחקר של רותי גליק

על היומן הלא מצונזר של חנה סנש

אולי תלמד דבר שאינך יודע.

אך לגבי דבורה הנביאה

מאוד כדאי שתפתח תנ"ך

ותראה מי הייתה באמת

ותבקש ממנה סליחה.

על כל פנים אנו מודים לך מאוד על דבריך

כי כידוע מי שטוען טענות לא לענין

סימן שאין לו מה לטעון לענין.

וחזק ונתחזק בצבאנו

בצבאנו הטהור.

- פורסם בשאילת שלמה 537

