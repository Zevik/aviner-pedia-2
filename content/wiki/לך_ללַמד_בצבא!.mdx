---
title: "לך ללַמד בצבא!"
type: "מאמר"
---

## לך ללַמד בצבא!

\[הרב שלמה אבינר\]

לך ללמד בצבא! הצבא זה צבאנו, הצבא זה עם ישראל, לכן לך ללמד.

התנדב פעם בשבוע. בשבילך זו השקעה מועטת, אך בשביל החיילים זה הרבה.

כי דע לך שיש שם צימאון עצום ליהדות - גם אצל חיילים, גם אצל מפקדים. יש
צימאון, כי הם יהודים עם נשמה יהודית. ועוד יותר יש צימאון כי הם חיילים.

כי כדי לנצח לא די בנשק, לא די באימונים - צריך מוטיבציה. צריך קישור עמוק
ליהדות, להיסטוריה ולעם.

כמובן, לימוד תורה הוא בשביל לימוד תורה, לשם שמים, אך גם מרוויחים רווח
אדיר של רוח לאומית.

אני אומר לך: הם צחיחי צמא ליהדות. לא לכפיה דתית, לא לעלבונות ולגידופים -
אלא ליהדות. לכן לך ללמד! ברבנות הצבאית מחכים לך שתתנדב. כל אחד לפי
עניינו, לפי נטייתו, לפי כשרונו, לפי יכולתו: ימי עיון, הרצאות, סדנאות,
חברותות, סיורים מודרכים, ערבי משפחה לזוגות נשואים, הזמנת חיילים לישיבה,
דף יומי בבסיסים ובמוצבים. אמץ בסיס הקרוב לך.

גם אם יש לך עט, צריכים אותך להפיק חומר כתוב ואלקטרוני מכל סוג ומכל זן.

לך ללמד, לדתיים, למסורתיים ולַמְכוּנִים חילוניים. אני אומר מכוּנים, כי באמת
אין דבר כזה חילוני. לכל יהודי יש נשמה קדושה, ועובדה שהוא צמא לתורה. העבר
שיעורים, סיפורים, שירים. הכל, הכל!

אם אתה תלמיד חכם גדול, לך! אם אתה תלמיד חכם קטן, לך! אם אתה סתם יהודי,
לך! אם אתה סתם יהודי שלא יודע כלום, איזה עניו אתה, אני אוהב אותך, לך!

למד לסדיר, למד למילואים, למד רחוק, למד קל"ב.

גם אם את אישה, נשואה או רווקה, התנדבי. כי בצה"ל יש חיילות - וזה לא הנושא
עכשיו, החיילת שם, וגם היא בן אדם, לכן אנא התנדבי.

התנדב. גם זו אהבת חינם: לאהוב לעשות דברים חינם!

מיד התקשר לחמ"ל של הרבנות הצבאית: 025012563. פקס' 025012630. מחכים לך.
כמובן, הכל רשמי, הכל חוקי, הכל עם אישורים.

זאת התרופה לכל צרותינו, לכל בעיותינו, לכל מצוקותינו, לכל חולשותינו:
להרבות אור! פריסה ארצית אדירה של אורה בכל הצבא!

לכן אל תעמוד דום, אל תעמוד נוח. קדימה, צעד!

