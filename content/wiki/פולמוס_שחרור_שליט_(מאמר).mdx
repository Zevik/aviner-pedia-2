---
title: "פולמוס שחרור שליט (מאמר)"
type: "מאמר"
---

**שאלה:** אם אכן מדובר בפיקוח נפש מובהק, איך ייתכן שהתקבלה החלטה כזאת,
מתוך התייעצות עם הגורמים הביטחוניים בלבד?

**תשובה:** "אני לא יודע את כל הנתונים. אני לא יודע כמה מהאסירים הפכו
לסייענים, אני לא יודע כמה ראש הממשלה עשה פה איגוף שמאלה כדי שיוכל אחר כך
לעשות איגוף ימינה, יש אומרים שכל העסקה הזאת נועדה לפייס את מצרים. אני לא
יודע הכל. מה שאני אומר מבוסס על הנתונים שבידינו. כמו שאומר כל פיזיקאי,
כשהוא מנסח חוק פיזיקלי: “על יסוד הידיעות שבידינו". אם ידיעותינו תתרבינה,
יכול להיות שנגיע למסקנה אחרת, אבל זאת לא העבודה שלי. העבודה שלי ושלנו
היא להסביר מהו הצו המוסרי, האחראי".

**שאלה:** האם התמיכה שקיימת בציבור כלפי העסקה מעידה על בעיה בתפיסה שלנו?
על העדפת הרגש על פני השכל?

**תשובה:** "בכך ששחררו את גלעד שליט בכל מחיר, זה בגלל היחס הרגשי העמוק
כלפיו. אבל איננו עושים טובה לאדם אחד על חשבון אדם אחר. אם אדם רוצה לקפוץ
על רימון כדי להציל את חברו, קדוש ייאמר לו; אבל הוא איננו יכול לזרוק את
חברו על הרימון. את הדין שאין פודים את השבויים יותר מכדי שוויים, מנמקים
במשנה - “מפני תיקון העולם". לא דואגים רק להווה המיידי העכשווי, אלא
לעתיד, לתיקון החברה כולה".

**שאלה:** כעת לאחר שהעסקה התבצעה כיצד יש להגיב כלפיה?

**תשובה:** "אין תועלת לבכות על חלב שנשפך, אלא צריך לשמוח על החלב שניצל.
דיברתי עם משפחות שקרוביהם נרצחו בידי מחבלים, והם אמרו: התנגדנו לעסקה,
ואמרנו את דעתנו, אבל עכשיו אנחנו מקבלים את זה. אפשר להמשיך הלאה ולקוות
שלא נינזק, ואולי אף נרוויח.

נרוויח מכך שחלק מהמחבלים המשוחררים משמשים כסייענים, ומכך שהעסקה מחזקת את
מצרים שמדינת ישראל מעוניינת בקשר איתם, ומכך שהעסקה גרמה לחמאס להרים את
הראשים, ואם החמאס על הגובה זה מכשיל את הקמתה של מדינה פלסטינאית, ועוד.
האידיאל הוא כמו שאומרים המתמטיקאים: אחד שווה אחד. אבל אחרי שהדבר נעשה -
ה' יודע מה הוא עושה. כך כתב רבנו הרצי"ה ב"לנתיבות ישראל": הדיעבד שלנו
הוא הלכתחילה של ריבונו של עולם.

**שאלה:** שאל אותי אדם טרם ביצוע העסקה האם יש לברך ברוך דיין האמת או
שהחיינו?

**תשובה:** אמרתי לו לברך שתי ברכות: שהחיינו על הצלת אח וברוך דיין האמת
על שחרור המחבלים. אבל עכשיו, אחרי מעשה, צריך לברך שהחיינו". הרב אבינר
מציין עוד כי עם ישראל לא מקפיד על הציווי של חכמים בנוגע לפדיון שבויים.
"ההלכה הזאת של חכמים שאין פודים שבויים, עם ישראל לא שמר עליה. עם ישראל
תמיד פדה שבויים בכל מחיר. אז צריך לשמוע בקול דברי חכמים, אבל אם אלה
הדברים שבהם איננו שומעים בקולם, אשרינו. אשרי העם שאלו הטעויות שלו".

