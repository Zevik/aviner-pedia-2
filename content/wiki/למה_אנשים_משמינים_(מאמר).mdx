---
title: "למה אנשים משמינים (מאמר)"
type: "מאמר"
---

למה אנשים משמינים יותר ויותר? כי בהחלט השמנת יותר ויותר נפוצה במדינה
שלנו וגם בעולם כולו. בארבעים השנים האחרונות היא גדלה פי שלוש! זה נהפך
למגפה.

ההשמנה נמדדת על ידי BMI, Body Mass Index, מדד מסת הגוף, שהוא משקל האדם
המחולק בריבוע של הגובה. ויש מדרגות שונות: עודף משקל – השמנה – השמנת יתר
– השמנת יתר חולנית.

אם כן, למה זה עולה כל הזמן? א. אכילת יתר. ב. אכילת מזון לא בריא, מלא
שומן וסוכר. ג. העדר פעילות גופנית.

יש גם גורמים אישיים, הן ביולוגיים, כגון גנטיקה והפרעה הורמונלית, הן
פסיכולוגיים, כגון בדידות ודכאון. אבל כאן אנו מדברים על התופעה הכוללת.

אכן אנשים מרבים לאכול מזון תעשייתי ובכלל מרבים לאכול.

הבעיה אינה הבעיה האסתטית, - ובכלל, מי קבע שלהיות רזה הוא יותר יפה מאשר
להיות שמן?! מי שקבע זאת הם הפרסומאים והסרטים. אבל אין בזה שום הגיון. גם
תת-משקל הוא דבר לא נורמלי.

אם כן, הבעיה אינה הבעיה האסתטית, אלא שהשמנת יתר גורמת למחלות חמורות:
מחלות לב, סוכרת, סוגי סרטן שונים ועוד.

וכבר כתב רבנו הגדול הרמב"ם על זה בהלכות דעות פרק ד. אמנם רוב הדברים שם
מבוססים על רפואה ישנה של אותה תקופה שכבר התברר מזמן שאינה נכונה. אבל מה
שהוא כותב על רפואה מונעת, עדיין תקף היום: אל תאכל מזון לא בריא, גם מזון
בריא אל תאכל יותר מדי, ועסוק בפעילות גופנית. וכן דאג לפעילות מעיים
תקינה, דבר שממילא בא על תיקונו כאשר אוכלים מזון בריא.

אכול פירות וירקות. אין חובה להיות צמחוני. יש צמחונים מסיבות בריאותיות
ויש צמחונים מסיבות אידאולוגיות של צער בעלי חיים. מכל מקום, מבחינה
בריאותית, אפשר להיות צמחוני, כי יש במזון הצמחוני כל אבות המזון הנדרשים.
יש גם טבעונים, שאינם אוכלים שום תוצרת מן החי, כלומר ביצים, חלב ודבש. גם
יש צמחונות למחצה, Semi-Vegetarianism, שאינה אוסרת בשר או דגים, אבל
מצמצמת אותם.

אם כן, מה יהיה בשבת וביום טוב? אגב, יש טוענים שקלוריות של שבת ויום טוב
אינן משמינות. השאלה היא האם הקלוריות עצמן יודעות זאת... אם כן, מה בשבת
וביום טוב? לפי שיטה אחת, אין להרבות דווקא בכמות, אלא באיכות, אם כן, אין
בעיה. ויש אומרים שיש להרבות בכמות, אך די להרבות קצת בלי להפריז. אין צורך
בשולחן מלא מאכלים שונים עד אין מקום, וכמובן על חשבון עבודה מפרכת של האמא
הנהפכת לשפחה נחרפת לבישול. פעם ביתי הקטנה ציירה שמש שוקעת וצירפה כיתוב:
מי שטרח בערב שבת, עייף בשבת...

לעומת זאת, אם כבר השמנת, אז על פי רוב אין צורך בכל מיני דיאטות. הכי טוב
הוא לקנות משקל, לשקול את עצמו כל בוקר, ולעקוב אחרי הירידה במשקל. כמובן,
זה לא מתמטיקה, יש תנודות שונות, אך באופן כללי, יש לרדת במשקל ולשמור על
אותו משקל.

מה שכן מתמטיקה, הוא שכל קלוריה שאוכלים מוסיפה השמנה, וכל פעילות גופנית
מורידה השמנה. אנא, כל יום שעה פעילות גופנית או לפחות חצי שעה, במקום לשבת
מול הטלוויזיה או המחשב תוך כדי זלילת זבל.

וכפי שמביא הרמב"ם, שומר פיו ולשונו, שומר מצרות נפשו.

- פורסם בשאילת שלמה 545

