---
title: "לא לזמרת בצבא (1) (מאמר)"
type: "מאמר"
---

## לא לזמרת בצבא (1)

\[ראיון - הארץ\]

יש להימנע מהזמנת נשים להופיע בפני יחידות צבאיות. אין להתייחס לגופו של
אדם אלא לגופם של דברים, והדברים של אל"מ וינטר הגיוניים מאוד. יש לנו
בעיה, שהמערכות מפוחדות ומתגוננות. היום כבר אי אפשר להגיד שום דבר.
הרופאים מפחדים, והקצינים מפחדים - כולם לא רוצים להגיד מה הם חושבים, וככה
לא תהיה לנו מדינה".

לא צריך להתרגש יתר על המידה מהחלטה שלא להביא זמרת ליחידה צבאית. הצבא
מטרתו להגן על האומה, להגן על הארץ, ואין מגמתו להיות מרכז בידור. יש
להופעות מקום, אנחנו לא שוללים, מותר לחייל קצת להתאוורר ויש לזה גם ערך
צבאי, אבל לא צריך להפריז בחשיבות של זה. שנית, אדם ברשות היחיד עושה מה
שהוא רוצה ולא צריך להתערב אבל איפה שאנחנו כולנו מתפקדים יחד, סדר החיים
חייב להתאים לאורח החיים של כולם. בצבא ובמוסדות ציבור אוכלים כשר, זה מובן
מאליו, וכן הלאה. באותה מידה, אם יש פעולת בידור היא חייבת להיות תואמת
לאידיאולוגיה של כל אחד, וזה דבר שמעוגן גם בחוקי מטכ"ל שכל פעולת בידור
חייבת להלום בעבור דתיים ואם היא לא תואמת חייבים לארגן להם פעילות חלופית.
כמובן, יותר טוב שלא יהיו שני אירועים וכולם יהיו ביחד. אם רוצים שכולם
ירגישו טוב יחד, אי אפשר להזמין זמר שמבזה את השמאל כי יש חיילים ששייכים
לשמאל, ואי אפשר להביא זמר שיבזה את האתיופים. זה מושכל הראשון.

בפני מפקד שמזמין הופעת בידור יש איפוא שתי אפשרויות - האחת היא לארגן
מסיבות שונות לדתיים ולחילונים, וזה לא כל כך אידיאלי. המצב האידיאלי הוא
שלא יביאו זמרת. החייל לא ימות אם לא יביאו זמרת. אם הוא רוצה זמרת, יש לו
כל החיים שלו. את צה"ל תשאיר בצד, אל תביא לצה"ל דברים שהם שנויים במחלוקת.
חייבים להיות בצה"ל תיאום, אהבה ואחווה, ולא ויכוחים. עם קום המדינה היה
מקרה של חייל דתי שהכריחו אותו לחלל שבת, פרצה סערה ומישהו הציע להקים
יחידות נפרדות לדתיים. בן גוריון דפק על השולחן ואמר 'עם אחד, ארץ אחת, צבא
אחד', וזה התקבל בלי הצבעה.

- פורסם בשאילת שלמה 350

