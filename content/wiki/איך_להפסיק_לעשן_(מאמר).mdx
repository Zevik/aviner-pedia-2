---
title: "איך להפסיק לעשן (מאמר)"
type: "כללי"
---

## כיצד לחדול מעישון

**שאלה:** אני בעל תשובה, אך איני יכול לעזוב את הסיגריה בשבת. הלכתי
למטפלים, ולא הועיל. האם לרב יש עצה כיצד לחדול מלעשן?

**תשובה:** תוכנית התנהגותית. כמה סיגריות אתה מעשן ביום?

**ש:** קופסה וחצי.

**ת:** שלושים סיגריות ליום, מהיום תוריד אחת. אחר כך עשרים ושמונה, אחר כך
עשרים ושבע. אין בעיה להוריד כל פעם סיגריה אחת. זה נקרא תוכנית התנהגותית.
כך תקבל כח מכך שהצלחת להוריד סיגריה אחת, ואתה מוריד בהדרגה. ניתן להוריד
סיגריה אחת ליום או סיגריה ליומיים או שבוע. הקצב אינו משנה, העיקר לא
לסגת, ותמיד ללכת קדימה.

אדם לא מצליח להפסיק לעשן כיון שיש בסיגריה חומרים הממכרים את האדם. יש
רעלים, אך יש גם חומרים שמרגיעים את האדם. אם כך, אולי כולם צריכים לעשן?
לא, ד' ידע שיש לאדם צורך בחומרי הרגעה, והמוח מפריש לעצמו. המוח נותן
פקודה להפריש אנדורפינים – אלו מין סמים שזורמים בדם.

כאשר אדם מתחיל לעשן, המוח רואה שיש לו חומרים מרגיעים שבאים מבחוץ, והוא
מפסיק להפריש אנדורפינים. כאשר אדם מפסיק לעשן בבת אחת, הוא לא רגוע, כי
אין לו חומרים מרגיעים מהעישון וכן אין לו חומרים מרגיעים מהמוח.

אדם גיבור שמחזיק מעמד, מוחו ישים לב לכך שהפסיק לעשן, ויחל להפריש
אנדורפינים. כדי לעשות כך, צריך גבורה מיוחדת. אם אי אפשר, כדאי לעשות
תוכנית התנהגותית כמו שהוזכר: לאט לאט, להתגאות בכך שהצלחת להוריד סיגריה
אחת, וכן הלאה. כך, בתהליך הזה המוח מתחיל לאט לאט להפריש אנדורפינים. בדרך
זו, תהיה אדם רגוע, יהיו לך ריאות נקיות, אוויר נקי, שבת נקיה ויום חול
נקי.

