---
title: "בנישואין - יש להשקיע"
type: "מאמר"
---

## בנישואין – יש להשקיע

\[מ"באהבה ובאמונה"\]

נישואין – זה לתת ולתת. אך אין זה קל, כי באופן טבעי, אדם אוהב את עצמו
יותר מדי. ודאי מותר לו לאהוב את עצמו. הרי נאמר: ואהבת לרעך כמוך. אם כן,
'כמוך' - גם אהבת עצמו בכלל זה, אך לא באופן מופרז.

כאשר היו שני אנשים על פני כדור הארץ, שני אחים, כבר אז קם האחד והרג את
השני. לומר לך: היזהר בן אדם, לא קל להסתדר יחד.

אדם הראשון לא פגע באשתו, אבל כאשר ד' שאל אותו למה חטא, האשים אותה: האשה
שנתת לי היא מתנה מורעלת. לא נכון, היא מתנה נפלאה, ואתה כופר בטובה, כפי
שאומר רש"י, וד' לא קיבל את טיעונו של אדם הראשון, אלא העניש אותו יחד עם
חוה. החסרון הזה התפרץ אחר כך בבניו.

אבל, על אף ההתחלה הקשה הזאת, ריבונו של עולם אינו מוותר. הוא רוצה שאנשים
ילמדו לחיות יחד, באהבה. הרי יש בשביל החלב אלף מיליארד כוכבים, לכן אפשר
לשכן כל אדם בכוכב לחוד, וכך לא יהיו מתחים. אך ד' דחס אותנו לכוכב אחד,
כדי שנלמד לחיות יחד.

ואת המשימה הענקית הזאת, מתחילים בקטן, בין איש לאשתו, בין שני בני אדם
שבחרו זה את זה, ואוהבים זה את זה. אבל יש להשקיע.

באהבה ההתחלתית אין צורך להשקיע, היא באה לבד, ועל פי רוב לא ידוע למה. כמו
שאין אדם צריך להשקיע כדי לאהוב למשל מיץ תפוזים.

שאל ילד את אביו: אבא כמה עלתה לך אמא? השיב לו: כבר איני זוכר אחרי כל כך
הרבה שנים כמה שילמתי עבור הטבעת. אבל אני ממשיך לשלם כל יום...

אכן כך החתן מתחייב וחותם בכתובה: לפרנס ולאהוב ולהוקיר וכו'. כל החיים
עליו להשקיע. אין דבר בחינם. אדם לעמל יולד.

שמא תאמר: אם אושר הנישואים תלוי בהשקעה, זה מטריד, זה מפחיד, זה מדאיג.
להפך. אם ההתאמה היתה תלויה בסיבות עלומות, היינו צריכים להיות מוטרדים שמא
לא הגענו למקום הנכון ולעולם לא נדע, וכבר בקושי הראשון נאמר שמא טעינו.

אבל כיוון שהנישואין תלויים בהשקעה, הרי בידנו הוא, נשקיע עוד ועוד, עד
שנצליח, הר 'הבית' בידנו.

כלומר באופן יסודי ושורשי, אין בני זוג מתאימים, אלא יש בני זוג שרוצים
להתאים, ומשקיעים כדי להתאים. העקשנים יצליחו.

מזל טוב.

- פורסם בשאילת שלמה 249

