---
title: "כתובת קעקע (שו\"ת)"
type: "שו\"ת"
---

\[מקורות ע"י הרב מרדכי ציון\]

**קעקוע זמני**

ש: האם מותר לשים מדבקת קעקוע שמקבלים בחטיפים של עלית על הגוף?

ת: אין איסור קעקע כיוון שהוא זמני ולא עמוק אלא שלא ימשוך את העין ככל
פריט בגד אחר מנחת (חינוך מצוה רנג).

**כתיבה על היד**

ש: האם מותר לכתוב איזה דבר על היד?

ת: כן. אין זה כתובת קעקוע. כי אין זו חריטה בתוך הבשר וגן אין זה קבע
(מנחת חינוך מצוה רנג).

**איפור קבוע**

ש: מותר לעשות איפור קבוע או זה אסור משום כתובת קעקע?

ת: מותר בצירוף כמה שיטות. א. אין זה כתיבה או ציור אלא צביעה. ב. אין זה
ממש קבוע אלא דוהה במשך השנים כי אינו כה עמוק. ג. אין זה לעבודה זרה. טהרת
הבית לגר"ע יוסף חלק ג (עיין שו"ת שבט הלוי י קלז. שו"ת להורות נתן י סד).

**קעקוע חינה**

ש: מותר לעשות כתובת קעקע של חינה שנעלמת לאחר זמן?

ת: כן. אם לא מושך עין.

**חציצה**

ש: האם קעקוע מהווה חציצה לתפילין של יד?

ת: לא. ראוי להסיר, אך אינו חציצה, כיון שבלוע (שו"ת להורות נתן ח עב. שו"ת
רבבות אפרים ח שו. שו"ת מנחת יצחק ג יא).

**קעקוע רפואי**

ש: נערה נכוותה על ידי רותחים ונשארו לה צלקות. האם מותר להעזר בקעקוע
רפואי כדי לטשטש צלקות במקומות גלויים?

ת: כן. א. זה לא כתיבה. ב. וזה לא בא ליצור אלא להחזיר.

**הורדת קעקוע**

ש: האם מי שעשה קעקוע וחזר בתשובה חייב להוריד הקעקוע, ואם לא כן, נשמתו
נפגמת?

ת: יותר טוב אך לא חייב, התשובה מוחקת את החטא. והמוחק אינו עובר על איסור
חובל כי לא עושה סתם ולא לצורך אמיתי (שו"ת להורות נתן ח עב. שו"ת רבבות
אפרים ח שו. וכן הגרי"ש אלישיב. קב ונקי סי' רעא).

\[ועי' שו"ת מנחת יצחק ג יא שבעל תשובה לא חייב להוריד קעקוע של אשה ערומה
וס' מעלות רבקה רנב שהגר"ח קניבסקי פסק שבעל תשובה לא חייב לוהריד קעקוע
בתורה של צלב – רשם מ"צ.\]

**קעקוע וקבורה**

ש: האם קיים אסור לקבור יהודי עם קעקוע בבית קברות יהודי?

ת: יש הרבה שחושבים ככה, אבל זה לא נכון. אמנם אסור לקעקע (ויקרא יט, כח),
אבל לאחר שיש לאדם קעקוע, הוא עשה כבר עבירה והיא אינה מפריעה לו להיקבר.
גם אין חיוב להסיר את הקעקוע על מנת להיקבר, ואולי אף ישנה בעיה של ניבול
המת לחתוך את בשר המת. ישנם יהודים עם קעקוע והם חוזרים בתשובה. הקעקוע לא
מפריע להם לחזור בתשובה.

קיימת תשובה בשו"ת מנחת יצחק (ג, יא), שנשאל הג"ר יצחק יעקב ווייס על חייל
ששם בצבא כתובת קעקע ביד שמאל, במקום הנחת תפילין, תמונה של אשה ערומה,
ועכשיו נעשה החייל בעל תשובה. השאלה: האם הוא יכול להניח תפילין ביד שמאל
על אותה תמונה, או שיניח ביד ימינו? ענה בעל 'מנחת יצחק' שאין ברירה, שהרי
צריך להניח תפילין ביד שמאל אעפ"י שיש קעקוע שם (ראה מנחות עג, א) וגם
הקעקוע לא מהווה חציצה. בנוסף, קיימת שאלה נוספת: האם רשאי לברך, בשעה
שהתמונה מגולה?

קיימים שלושה תנאים:

א. לכסות חלק גדול ממנה בתמידות, רק להניח מקום פנוי להנחת התפילין.

ב. יעשה לו תפילין קטנים שאפשר עפ"י דין.

ג. לכסות את התמונה בשעת הברכה.

וסיים המנחת יצחק שאפשר גם להעביר את הקעקוע ע"י ניתוח לייזר.

**פסוק לקעקוע**

ש: חייל ממחלקתי ביקש שאחפש לו פסוק בתנ"ך שיהיה לו לקעקוע. מותר לעזור לו?

ת: ודאי לא. אסור לקעקע. גם אסור להיכנס עם פסוק כזה לשירותים וכדומה.

