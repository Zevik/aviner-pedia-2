---
title: "א\"י של עמ\"י- תגובה לאפיפיור (מאמר)"
type: "מאמר"
---

## של מי הארץ הזאת, כבוד האפיפיור?

בשורה מאוד מעניינת שמענו מוועדת בישופים לענייני המזרח התיכון: ארץ ישראל
אינה שייכת לעם ישראל.

המסקנה המתחייבת היא שאנו אחראים על כל הסבל שיש באזור, ממנו סובלים נוצרים
ומוסלמים – וגם יהודים. אנו אשמים בכל, וזאת למה, לפי הוותיקן?

\- משום שכבשנו ארץ לא לנו. הכול בגלל הכיבוש הישראלי.

הפתרון לדעתם: להקים שתי מדינות, אחת לנו ואחת לערבים. אמנם יש להם כבר
עשרים ושתיים מדינות, אשר שטחן פי 500 ממדינתנו, אך הם גם רוצים מחצית
ממדינתנו.

אמנם, גם זה לא מובן, כי אם הארץ הזאת אינה שלנו, אלא כבושה בידנו, כיצד
נוכל לשבת על מחציתה, או על עשיריתה? כיצד נבנה קיומנו על גזל וסבל ועוול?

ובכל זאת יש שאלה נוקבת, הרי יש לנו עסק עם אנשים שמאמינים בתנ"ך, ולא עם
יפנים או סינים. ובתנ"ך כתוב אין סוף פעמים שארץ ישראל שייכת לעם ישראל.

אם כן, כיצד הם קובעים שאי אפשר להסתמך על התנ"ך על מנת להצדיק את התיישבות
עם ישראל בארצו?

התשובה פשוטה מאוד ונתנה על ידם באותה ועידה: "אין ארץ מובטחות לעם היהודי"
כיוון ש"אין יותר עם נבחר. כל הגברים והנשים בכל המדינות הם העם הנבחר. לכן
אי אפשר להשתמש ברעיון של הארץ המובטחת כדי להצדיק חזרתם של היהודים לארץ
ישראל".

המרצע יצא מן השק: איננו העם הנבחר, איננו עם ישראל. ומי העם הנבחר? כל
המין האנושי.

מזמן הכרנו טענתם זו. היא אפילו מוזכרת בספר אורות של מרן הרב קוק: "הקריאה
אל כל העמים, השקועים בכל רפש הטומאה, בכל מעמקי הרשע והבערות, בתהומות
החושך היותר מחרידות: הנכם כולכם קדושים, כולכם בנים לד', אין הפרש בין עם
לעם, אין עם קדוש ונבחר בעולם, כל האדם הוא קדוש בשוה" (עמ' לג) – היתה
ידועה לנו לאורך כל הדורות. הקתולים אף טענו שהם עם ישראל, אמנם לא עם
ישראל בגוף, אלא עם ישראל ברוח, אבל עם ישראל האמתי, בלטינית VERUS ISRAEL
.

אך זו הפעם הראשונה שבה הקתולים מכריזים קבל עם ועדה, שאין לנו זכות על ארץ
ישראל כיון שאיננו עם ישראל.

עד כה, האפיפיור פעל במסתרים, ניסה בכל דרך אפשרית להכשיל את קום מדינת
ישראל, ניסה לתמוך בכך דרך אפשרית בארגוני טרור ערבים שרצו לשדוד את ארצנו.

כאמור לעיל, יצא המרצע מן השק: אנו כבר לא עם נבחר. פעם היינו, אבל עתה כבר
לא. לכן אין זו ארצנו. וכמובן, להחלטת ועידת הבישופים, ירושלים אינה
בירתנו, אלא עיר המקודשת לשלוש הדתות. וגם זה לא מובן: למה לא עיר
בין-לאומית, שהרי אין עם נבחר, אלא כל המין האנושי הוא עם נבחר.

ולכן הננו להודיע בשם עם ישראל ובשם כל המין האנושי הישר ובשם ההיסטוריה
ובשם ריבונו של עולם: אנחנו עם ישראל, מאז מקדם ולעולם ועד, כימי השמים על
הארץ, וכימי השמים על הארץ הזאת.

