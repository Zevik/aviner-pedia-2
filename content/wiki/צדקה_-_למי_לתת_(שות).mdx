---
title: "צדקה - למי לתת (שו\"ת)"
type: "שו\"ת"
---

\[מקורות ע"י הרב מרדכי ציון\]

**צדקה לרמאי**

ש: תרמתי כסף לקבצנית. בסוף התברר שהיא רמאית. האם קיימתי מצות צדקה?

ת: כן. אך בעתיד, לעשות כפי ההלכה שאין נותנים אלא אחרי בירור שהוא אמין,
כי 90% הם רמאים (שו"ע יו"ד רנא י. שו"ת שאילת שלמה ב רסו. ג רטז).

**קבצנים**

ש: האם זה נכון שהקבצנים בכותל אינם אמינים?

ת: לא כולם. אך כמעט כולם. יש אוספים 1000 שקל ליום! (משטרת ישראל באתר)

**איכות הסביבה**

ש: האם מצוה לתרום לארגון לאיכות הסביבה?

ת: איכות הסביבה היא חשובה אך יותר חשוב לתרום לעניים.

**"מבשרך אל תתעלם"**

ש: הדין "מבשרך אל תתעלם" לתת צדקה לקרובים - עד איזה רמה של קרוב מדובר?

ת: אין גדר.

\[ראיתי בקובץ בית המדרש (שבט תשע"א אות צו) שהשיב הגרי"ש אלישיב לשאלה זו:
"מבשרך אל תתעלם" זה קרוב שפסול לעדות – רשם מ"צ.\]

**צדקה לסניף**

ש: התחייבתי סכום מסויים לצדקה. האם אני יכול לתת אותו לסניף בו אני מדריך,
סניף במרכז קליטה?

ת: כן, אם זה סניף עני.

**צדקה לגויים**

ש: האם יש ענין לתת צדקה לגויים?

ת: כן. רחמיו על כל מעשיו. אבל יהודים קודמים (שו"ת שאילת שלמה ג תקא).

**עדיפות נתינת צדקה בירושלים**

ש: כתוב בשולחן ערוך (יו"ד רנא, ג): "ועניי ביתו קודמין לעניי עירו, ועניי
עירו קודמין לעניי עיר אחרת". והוסיף הרמ"א: "ויושבי ארץ ישראל קודמין
ליושבי חוצה לארץ". ובשו"ת חתם סופר מובא שבגלל שירושלים מקודשת מכל ערי
א"י אז היא קודמת בצדקה לשאר ערי א"י (ס' רלג-רלד ובאגרות הראיה). האם יש
עדיפות לתת צדקה לעניי ירושלים שבין החומות מאשר לעניי ירושלים החדשה?

ת: הדין של עניי א"י קודם הוא לא חידוש אבל כל הדין של עניי ירושלים קודם
הוא כבר חידוש וקשה לחדש עוד. מ"מ יתכן שיש עדיפות לבין החומות.

\[ובס' ראש דברך (עמ' תקמ) נשאל הג"ר אברהם שפירא: "האם הכלל שעניי ירושלים
קודמים, הכוונה גם לירושלים החדשה או רק לעתיקה?” וענה: "המשנה אמרה שיש לה
מעלות בגלל קדושתה יותר משאר הערים, ודבר זה חל גם על החדשה, כי היא נספחת
לירושלים העתיקה, כמו לגבי קריאת המגילה, ורק לגבי מעשרות שזה קדושה
מהתורה, זה אמור על ירושלים שבין החומות. לכן אם יש למישהו כספי מעשר עדיף
שיתן למשפחה נזקקת מירושלים החדשה מאשר לעיר אחרת” – רשם מ"צ.\]

**צדקה לכל מי שמבקש**

ש: האם חובה לתת צדקה לכל אדם שמבקש?

ת: לא. רק אחר בדיקה שבאמת הוא עני, כי רוב פושטי יד הם נוכלים (שו"ע יו"ד
רנא י).

