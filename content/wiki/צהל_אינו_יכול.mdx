---
title: "צה\"ל אינו יכול?"
type: "מאמר"
---

## צה"ל אינו יכול?

\[הרב שלמה אבינר\]

צה"ל אינו יכול! אין "לא יכול" יש "לא רוצה" - כך נוהגים לומר בצה"ל,
ובצדק. זה הכלל, אין דבר כזה שצה"ל אינו מסוגל למלא משימה. אם צה"ל לא
יכול, הוא כבר לא צה"ל. זה הכלל. אך לכל כלל יש יוצאים מן הכלל, שהם להפך -
שצה"ל אינו יכול, ואם הוא יכול, הוא כבר לא צה"ל.

אם הוא עוקר קהילות ישראל מארץ ישראל, - הוא כבר לא צה"ל. אם הוא נכנס
למלחמת אזרחים, שלפי מה שפורסם בשם משרד ראש הממשלה עלולה לגרום חלילה כמה
מאות הרוגים, הוא כבר לא צה"ל. כי צה"ל, כשמו כן תהילתו, הוא צבא הגנה
לישראל, וייעודו להגן על יהודים ובוודאי לא כדי להשתמש בכוחו לצורך גירוש
יהודים שלווים וטובים ומסירת בתיהם לרוצחיהם. אם צה"ל זורק לרחוב אנשים,
נשים וילדים, בלי בית, בלי פרנסה, בלי בית ספר, הוא כבר לא צבא הגנה
לישראל, אלא להפך צג"ל - צבא גירוש לישראל, או צע"ל - צבא עקירה לישראל, או
צב"ל - צבא בריחה לישראל.

וזה מכתבו של קצין בצה"ל:

"אני מ"פ ביחידת חי"ר, האמורה לפנות אזרחים. הוכשרנו לתרחישים רבים ובכולם
ברור שאת הפקודה חייבים לבצע במקסימום של רגישות ובמינימום של פגיעות. אך
תרחיש אחד לא נלקח בחשבון והוא התרחיש הפשוט שאנו לא נעמוד במשימה. לא משום
שאיננו חזקים אלא מפני שאיננו יכולים לנתק יהודי מארצו ועוד לאחר תקופה
ארוכה שאנחנו הגנו עליו בחירוף נפש. דבר אחד ברור, ביום פקודה, תהיה פקודה
אבל לא יהיו חיילים לבצע אותה. לכן אני מבקש מכם המתיישבים בכל לשון של
בקשה שלא תפעלו באלימות שתהרוס את הכל. אנו לא מסוגלים לעמוד במשימה זו,
ואדרבא אנו נעזור למפונים לחזור לביתם. אני מסיים בזה שאני חילוני גאה,
ששמח שיש יהודים שפויים במדינה. בשבילכם, שווה לי להילחם, לשמור ולהגן על
ארצנו ומדינתנו. כמוני יש רבים רבים שעוד לא דיברו, אך ביום פקודה נשמע
מהם. בלב קרוע ובעין דומעת, אומר לכולם כי אנחנו אחים ואסור לריב עם אחים.
להתראות בגוש קטיף".

הוא צודק, כמוהו מרגישים רוב החיילים אלא שסותמים את פיהם באיומים.

אשרי החייל שאינו מסוגל, אשרי החייל שנשאר בן אדם, שנשאר יהודי עם לב יהודי
שלא הצליחו להשמידו, ולא יצליחו להשמידו. אשרי החיל שיש לו לב יהודי ולא לב
של מחבל

אשרי הצבא שאינו מתאבד מבחינה אנושית. ארי הצבא שאינו קורע את חייליו
לחתיכות, שאינו מכניס אותם בדילמה בלתי אפשרית ואינו מבקש מאח להכות את
אֶחיו אם על בנים. אשרי הצבא שאינו עוסק בשטיפות מוח, אותו BRAINWASHING
המתועב שהמציאו הקוריאנים בשנת תשי"א עם חיילים אמריקאים שבויים כדי להופכם
נגד אחיהם. אשרי הצבא שאינו מוציא מיליארדים כדי לגרש יהודים ולהביא
קטסטרופה בטחונית על יהודים אחרים בצפון הנגב והשרון. אשרי הצבא שלא הפך
לצבא הגנה לראש הממשלה ממשפט פלילי. אשרי הצבא שאינו מוחק את האחווה.

וכאשר צה"ל לא יוכל, ואולי ירגיש קצת לא נעים, אנו ננחם אותו ונאמר לו שיש
בו ממידת קונו, כי גם לריבונו של עולם יש דברים שאיננו יכול, כפי שמזכיר
רבנו הגדול הרמב"ם שהאל לא יוכל לברוא אל כמוהו ולא להיעשות גוף, ואין זה
נחשב חוסר יכולת וחולשה חלילה (מורה נבוכים ב יג). ואנו נוסיף שריבונו של
עולם לא יוכל לעשות דבר בלתי מוסרי, ולא יוכל לעשות דבר בלתי הגיוני, ואין
זה אות חסרון חלילה אלא אדרבא אות מעלה.

כך לגבי צבאנו. לא יתכן שלא יוכל להגן על המדינה - ואכן הוא מגן. לא יתכן
שלא יוכל למגר את הטרור - ואכן הוא ממגר. ולא פחות מזה, לא יוכל לעמוד בפני
התוכחה העדינה: "אחי, אתה מגרש אותי?!"

רק חייבים אנו להדגיש שאין כאן סירוב פקודה ואין כאן מרידה. אין כאן
מניפולציה פוליטית ואין כאן מאזן אימה, אלא באמת אי יכולת מוסרית אנושית של
חייל שהושם במצב בלתי אפשרי, בקושי מוסרי אין סופי, באי מסוגלות אחוואית
מוחלטת.

מעשה בשתי חיילות חילוניות שמאלניות שהעבירו אין ספור סדנאות חינוך לקראת
הגירוש, ודיברו בלהט ובשכנוע רב על חובת הציות. והנה הן קיבלו הודעה שהן
עצמן נקראות להשתתף בגירוש, אז פרצו בבכי נוראי. תמהו החיילים: "הרי אתן
דיברתן בלי הרף על כך שחיילים חייבים למלא פקודה?!" השיבו: "ודאי, אבל לא
אנחנו!"

כי לעולם זהו לב הצבא: ערבות הדדית, יש לנו צבא אחד, משטרה אחת - מרכז
ההסכמה הלאומית. אנו כל כך אוהבים את הצבא ואת המשטרה וכאשר לא יוכל, נאהב
אותו פי כמה. ותמיד נשאר עם אחד עם צבא אחד.

