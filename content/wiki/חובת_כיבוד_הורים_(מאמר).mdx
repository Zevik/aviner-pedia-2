---
title: "חובת כיבוד הורים (מאמר)"
type: "מאמר"
---

## על כיבוד הורים שמעת?

על מצות יישוב הארץ ודאי שמעת! זו מצוה בעלת מוניטין. אך כיבוד אב ואם הוא
מצוה צדדית ומוזנחת, מצוה שאין לה מזל. לא כן ארץ ישראל שהיא מצוה חשובה
ודחופה - עבורה מתגייסים בלי חשבון. אז יש לי חידוש מרנין: גם כיבוד הורים
זה טוב לארץ ישראל. שים לב לסוף הפסוק: "כבד את אביך ואת אמך למען יאריכון
ימיך על האדמה אשר ד' נותן לך". אם כן, כיבוד הורים הוא בהחלט מצוה
לאומית-דתית.

איני מתכוון להתנהגותך בהיותך ילד, כאשר צעקת והתחצפת. אלא למצבך היום כאשר
יש לך כבר ילדים משלך. ציפיתי שמעתה תבין ללבם של ההורים. הרי אתה אדם
רציני, אינטליגנטי, ירא שמים, מקפיד על מצוות ולימוד תורה. אז למה אינך
מבקר אצל הוריך?

למה אינך מזמין אותם? למה כאש הם מזמינים את עצמם או מזמינים אתכם, יש לכם
כל פעם תירוץ אחר: שבת זו לא נוח, וכן הלאה. עד שכבר לא נעים להם לבקש.

אני מבין היטב שהסבא והסבתא הם לפעמים מטרד, הם מעירים, הם ביקורתיים, הם
וכחנים, הם נכנסים לוורידים. אבל, על הכרת טובה לא שמעת? גם אם כל חייך
תהיה עסוק להחזיר להם מה שנתנו לך אין אתה מספיק. אז, שמח שיש לך הזדמנות
להחזיר קצת.

כפיות טובה מתחילה כלפי ההורים ומסתיימת כלפי ריבונו של עולם (עיין רמב"ן,
ספר החינוך), שהרי שלושה שותפים ביצירת האדם. הכרת טובה - היא יסוד הכל,
אומר רבינו בחיי בספר חובות הלבבות.

באמת לא קיבלת כלום מהוריך? לא למדת כלום? אינך חייב להם כלום? הם אשמים
בכל? אולי תמצא בהם דבר טוב, גם בעבר, גם בהווה? אז אולי תחשוב אחרת? כאשר
אתה שולל אותם, אינך רואה אותם בכללותם, רק קטע קטן מרגיז. לו ראית את הכל
עליהם, כל ההסטוריה שלהם, כל סבלותיהם, כל חוסר מזלם, כל חלומותיהם וכל
מאמציהם - היית מתנהג אחרת.

אם אתה שולל, דע לך שילדיך אחריך יחזירו לך באותה מטבע, כי זה מה שלמדו
ממך.

אבל גם בהווה, אתה מחליש את עצמך אם אתה שולל, אתה מאבד שמחת חיים ומצב רוח
טוב. אם אתה שלילי כלפי הוריך, אז במובן מסוים אתה שלילי כלפי עצמך ולא
תוכל להיות מאושר. הרי אתה לא תשנה את הוריך. אלא אנא ממך, שנה את עצמך,
שנה גישתך, חשוב אחרת ומתוך כך גם תתנהג אחרת.

מה שאתה מחליט זה מה שתראה. כאשר תתייחס כלפיהם באורח חיובי, אתה תהיה
מאושר. אכן, כיבוד הורים - פירותיו בעולם הזה.

זה אתגר! כפי שכתב מרן הרב קוק: "כיבוד הורים... חזק מאד בלבות בני אדם
והרבה פעמים פועל הוא לרכך לבבות קשים מאד. מאין בא הרגש הזה? רק מכוח הכרת
טובה המושרש עמוק מאד בלב" (עין איה שבת כ"א אות יד). זה אתגר! אתה תרגיש
טהרה. אתה תרגיש התעלות.

