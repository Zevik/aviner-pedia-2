---
title: "הזאב הנוצרי"
type: "מאמר"
---

## הזאב הנוצרי

\[אתר סרוגים\]

עניינים פוליטיים תכופים צבאיים ולאומיים קצרי טווח, לא צריכים להשכיח
מאתנו את האויב הראשי שלנו ארוך הטווח, האויב הנוצרי, הפועל ללא הירף גם
בהחבא כארי במסתרים.

אנו מכירים היטב את אותו הזאב הטורף, ששפך את דמנו למיליונים, חמס ואנס,
גירש ודיכא. אלא עתה בחסדי ד', יש לנו מדינה, לכן הזאב שינה את האסטרטגיה
שלו והתחפש לסבתא טובה כדי לטרוף את כיפה אדומה.

הוא לא מרפה, עוסק במיסיון ללא הפסקה, גם בסתר וגם בגלוי, כגון הכנסים
הגדולים בחג הסוכות שעבר מטעם השגרירות הנוצרית בירושלים, שכללו מסיונרים
מפורסמים, קראו לתפילות משותפות לנוצריים-יהודים, מופעי תרבות מאדירי ישו
ועוד. אף רבנים תמימים נפלו בפח וארגנו אמירת הלל משותפת נוצרית-יהודית,
פרק-פרק.

בל נשכח את פירוש המילה אוונגליסט, כלומר מי שמצווה לנצר את כל המין
האנושי, ועם ישראל לפני הכל, ובמיוחד עם ישראל היושב בארץ ישראל. הרי לפי
אמונתם, הם Verus Israel , עם ישראל האמיתי, ואנחנו בני אברהם יצחק ויעקב
שרה רבקה רחל ולאה, אינינו אלא פסולת היסטורית שאמורה להיעלם. בתחילה הם
עשו זאת ברדיפות ובכוח ,ועתה במתק שפתיים ובמוח. בראשית שיבת ציון,
המוסלמים הגיבו: להרוג! והנוצרים: לחבוק ולחנוק!

בל נתבלבל, המכנים את עצמם נוצרים אוהבי ישראל, אינם אוהבים אלא את עצמם,
בדומה לזאב שאוהב את הכבש לאוכלו, כי טעים הוא לו. ומעשה בגן חיות תנכ"י,
ובו כלוב עליו רשום הפסוק "וגר זאב עם כבש", ואכן נבהלו המבקרים לראות בו
זאב עם כבש. אל תדאגו, הסביר במדריך, וגר זאב עם כבש – כל יום כבש אחר...

הרי זה בנפשם, כי בהתנצרות שלנו, תלויה חזרתו של האל-האב-הבן-רוח
הקודש-המשיח שמת ועתיד לקום לתחיה. בודאי הם עוזרים למדינת ישראל למחצה
לשליש ולרביע, כדי שהערבים לא יאכלו להם את הכבש הטעים.

לכן אנו אומרים בשם כיפה אדומה לזאב-סבתא: נוצרים אוהבי ישראל למיניהם,
קרנות ידידות נוצרית-יהודית למיניהן, ושאר ארגונים דומים שצומחים כקוצים
מורעלים בשדותינו: אינינו רוצים את כספכם, אינינו רוצים את חיבוקיכם.

פוליטיקה, כן. מסחר, כן. ידידות, לא. אהבה, לא.

- פורסם בשאילת שלמה 367

