---
title: "עישון וסמים (שו\"ת)"
type: "שו\"ת"
---

\[מקורות ע"י הרב מרדכי ציון\]

**איסור עישון**

ש: מותר לעשן?

ת: ודאי שלא. יש בזה סיכון. עשרת אלפים מתים כל שנה בארץ מעישון, מתוכם
1600 מעישון סביל (רמב"ם, הלכות דעת פ"ד. שו"ת עשה לך רב ב א).

ש: עשרת אלפים הרוגים מעישון, הכוונה – בארץ או בעולם?

ת: בארץ! בעולם – מליונים. באמריקה – חצי מליון לשנה.

ש: מי שמעשן ומת מסרטן – זו התאבדות?

ת: לא, כי לא כל מעשן מת ואין זה סיכון מיידי. אבל ודאי אסור לעשן.

ש: האם יש דין רודף למעשן במקום ציבורי?

ת: לא. כי אינו מסוכן מיידית. אלא דין מזיק.

ש: האם מותר לתת אש להדלקת סיגריה?

ת: כן. ממילא ידליק. וגם האיסור אינו על סיגריה בודדת.

**סמים**

ש: איפה כתוב שאסור לקחת סמים?

ת: פסחים קיג א. שו"ת אגרות משה יו"ד ג לה. נשמת אברהם חו"מ קנה סק"ב בשם
הגרש"ז אוירבך. אבל אין צורך במקור, הרי זה מסוכן. הלכות דעות לרמב"ם פרק
ד.

**סמים קלים**

ש: האם שימוש בסמים קלים אסור? מה המקור?

ת: אין סמים קלים. כולם חמורים, אסורים על פי החוק, נענשים עליהם בבית
סוהר, ואסורים על פי הלכה. רמב"ם דעות ד.

\[ועיין שו"ת אגרות משה יו"ד ג לה. פעם נכנס יהודי שומר תורה ומצוות לתוך
בית-המדרש לדבר עם הגר"מ פיינשטיין והתחיל לספר על אודות בנו השוהה בבית
האסורים כי נתפס ע"י הממשלה על סחר בסמים, ורצה האב שהגרמ"פ יכתוב מכתב
להמליץ עליו לפני השופט שירחם עליו. פנה אליו הגרמ"פ ואמר בתקיפות: "בנך
עושה אנשים חולים ומזיק להם, תן לו לשבת בבית האסורים"! ואף שהאב השתדל שוב
ושוב, לא רצה הגרמ"פ בשום פנים ואופן לחתום על מכתב שכזה, והוסיף שמעשיו הם
נגד חוקי המדינה, ואינם הפקר. רשומי אהרן כב – רשם מ"צ.\]

**נרגילה**

ש: מותר לעשן נרגילה?

ת: ודאי לא. הרבה יותר מסוכן מסיגריה (רמב"ם דעות ד. עיין שו"ת אגרות משה
יו"ד ג לה).

