---
title: "אהבה אינה התעלמות"
type: "מאמר"
---

## אהבה – אינה התעלמות

\[מ"ראש יהודי"\]

דרוש חינוך, דרושה ביקורת, דרוש עונש, דרושים דברים רבים – אבל לפני הכל
דרושה אהבה! כל אלה אינם באים במקום אהבה ואינם מבטלים את האהבה. הם
מצטרפים לאהבה. כל המשוואות: אהבה = פינוק, אהבה = התעלמות מן החטא, אהבה =
חוסר חינוך, כולן אין להן ולא כלום עם האהבה. אהבה משמע: נכון שלא התנהגת
יפה היום, ואתה יודע מה דעתי על כך, ואתה יודע שעליך לתקן – ועם כל זה ובלי
כל קשר לכל זה – אני אוהבת אותך, בני! אהבה היא קשר, שייכות-נצחית. אמר
הקדוש-ברוך-הוא: "רק אתכם ידעתי מכל משפחות האדמה, על כן אֶפְקֹד עליכם את כל
עונותיכם" (עמוס ג ב). דווקא מחמת שאני אוהב אתכם, אייסר אתכם.

מעשה במורה למתמטיקה שתלמיד שאלו: "למה המורה כל הזמן נוזף בי? יש תלמידים
שציוניהם נמוכים בהרבה, והמורה מעולם לא העיר להם דבר?!". הסביר לו: "ראה,
לא יצא מהם שום דבר במתמטיקה. אם הם יוציאו ציון מינימלי – אהיה מאושר. אבל
אתה מוכשר במתמטיקה. לכן אני מודיע לך: לא ארפה ממך עד שתוציא עשר. אם לא –
זה בזבוז ופשע לאומי. מפני שאני אוהב אותך 'אהבה מתמטית', לא אוותר לך.
לחלש אסייע בכמה דרכים להוציא ציון הגון, ובכך אמעט את סבלו כמה שאפשר. אבל
אתה מוכשר – לכן תסבול!". ואמנם, הוא לא הרפה ממנו ולבסוף יצא ממנו מהנדס
מוכשר.

לא מפני שאני אוהב מישהו, אני מניח לו לחיות בהפקרות.

- 

נלקח משאילת שלמה 205

