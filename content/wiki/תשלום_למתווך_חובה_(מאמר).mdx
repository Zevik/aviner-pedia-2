---
title: "תשלום למתווך חובה (מאמר)"
type: "מאמר"
---

**שאלה:** סיכמנו עם מתווך על מחיר אבל הוא נתן לנו מידע לפני שחתמנו על
חוזה, האם חייבים לשלם לו?

**תשובה:** בוודאי שצריך לשלם. מילה זו מילה. אמנם לפעמים זה לא כלל מוחלט.
בגמרא בבבא מציעא (מד, מז-מט) מובאים ארבעה סוגים של אי עמידה בהסכמים:

א. יש מי שמחייבים אותו בבית דין לעמוד בהסכם.

ב. לפעמים לא מחייבים אותו בבית דין, אבל עושים לו "מי שפרע". כלומר,
מקללים שמי שפרע מדור המבול ודור ההפלגה הוא יפרע ממי שלא עומד בדברו.

ג. לפעמים לא עושים לו "מי שפרע", אבל אין רוח חכמים נוחה ממנו.

ד. לפעמים לא עושים לו שום דבר. למשל, אני אומר שאתן לך את האוטו שלי ובסוף
אני לא נותן – שטויות, זה סתם דיבורים. אמנם אסור לומר דברים סתם, אבל סתם
דיבורים לא מחייבים.

אבל במקרה שלנו, כל זה לא שייך בגלל שהוא נתן תמורה. אם למשל אני מוכר את
האופניים שלי תמורת מאה שקלים והקונה לקח את האופניים, בוודאי שהוא חייב
לשלם אף על פי שלא חתמת איתי על שום דבר. בדומה לכך, כאן המתווך נתן מידע –
שזה תמורה. יותר מזה, אפילו אם לא סיכמתם שום מחיר צריך לשלם, כי המנהג הוא
שמשלמים למתווך, ומובן מאליו שהמתווך עושה בתמורה לתשלום. כמה לשלם, זו
שאלה אחרת. גם בזה הולכים אחרי המנהג המקובל.

