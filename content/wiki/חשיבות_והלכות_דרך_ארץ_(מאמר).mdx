---
title: "חשיבות והלכות דרך ארץ (מאמר)"
type: "מאמר"
---

דרך ארץ קדמה לתורה. יש כמה מובנים למושג דרך דרך: מידות טובות, משפחתיות,
מלאכה וגם נימוסים והליכות. כמובן, נימוס אינו בדרגת תורה, אבל בכל זאת יש
לו ערך של הקדמה לתורה, ואכן יש גם מסכת דרך ארץ, ואף בשולחן ערוך אורח
חיים סי' קע, הלכות דרך ארץ בסעודה. זאת ועוד, תורה בגויים אל תאמין, אבל
חכמה בגויים תאמין, וכן דרך ארץ בגויים יש מקום לקבל חלק, בתנאי שהוא אמת,
וקבל את האמת ממי שאמרה. לכן הנה כמה כללים של הליכות נימוסים:

1\. אל תעשה ביקור פתע אצל מישהו בלי לתאם מראש. אולי הוא לא בבית, אולי
הוא עסוק, אולי הוא נפגש עם אנשים שלא מתאים שתתראה עמהם.

2\. אל תגיע לפני הזמן אצל מישהו שהזמין אותך. אולי הוא עדיין לא מוכן לקבל
פניך, ולכן יהיה במבוכה.

3\. אל תניח מטריה רטובה ופתוחה אצל מישהו. סגור אותה ותלה אותה. היא תופסת
מקום, מפריעה ומרטיבה.

4\. אם אתה מוזמן למשהו ומבקשים מתן תשובה, אנא עשה זאת. אי-מתן תשובה אינו
זהה להודעה שלא תבוא. אמור בפירוש אם אתה בא או לא.

5\. מהרגע שיש לילדך חדר פרטי שלו, אל תיכנס בלי לדפוק בדלת, אלא אם כן זה
ענין בטחוני או ענין שלא סובל דיחוי. גם לו מותרת קצת פרטיות, וכך הוא גם
יתחנך לנהוג כן כאשר ירצה להיכנס לחדרך.

6\. אם אתה מזמין מישהו למסעדה או לבית קפה, אתה המשלם עבור שניכם. אבל
המפשט: נלך למסעדה, פירושו ששניכם משלמים, וגם זה לא תמיד ככה.

7\. כאשר צפופים במעלית, הקרובים לדלת אמורים לצאת בכל קומה כדי לאפשר
לאחרים לצאת בקלות. וכן באוטובוס וברכבת הצפופים.

8\. כשאתה מוזמן לאכול, אל תסרב למאכל בטענה שיש לך דיאטה מסויימת. אף אחד
לא צריך לדעת למה אינך אוכל מאותו מאכל, אלא תחמיא על המאכל ואמור: לא
תודה.

9\. אל תספר כל מיני דברים על אנשים שלא נמצאים וקל וחומר שנמצאים, זה סתם
רכילות. כך הנימוס, וכמובן כך ההלכה.

10\. אל תרכז אצלך את כל השיחה, קל וחומר אם אתה מדבר על עצמך והישגיך, תן
לאחרים לדבר, התעניין במה שהם אומרים ושאל אותם שאלות.

11\. לך ראשון במדרגות לפני אשה, גם בעליה וגם בירידה, כך לא תסתכל עליה,
ואם תיפול, זה יגן עליה. כך הנימוס. וגם ההלכה.

12\. אל תניח את הטלפון הסלולרי על השולחן בנוכחות אדם אחר. זה משדר לו
שאותו מכשיר יותר חשוב לך ממנו.

13\. אל תקבע פגישה עם אדם, אם תכננת באותו הזמן לטלפן או לשלוח מסרונים.

14\. אם אתה הולך ברחוב עם מישהו והוא אומר שלום למכר, גם עליך לנהוג כן.

15\. דאג שנעליך תהיינה נקיים ושלא יידוף מהם ריח רע.

16\. דאג שמפיך לא יידוף ריח רע.

17\. אם מישהו פגע בך, אל תרד לאותה דרגה נמוכה על ידי החזרת עלבון או הרמת
קול. שמור על קור רוח, חייך, החלף נושא או עבור למקום אחר.

18\. כשאתה נוסע ברכב ויש שלוליות בכביש אל תשפריץ על הולכי רגל במדרכה.

19\. אל תשאל אדם זר מה מצבו הכספי, מה גילו, מה מצבו במשפחתו, מה בעיותיו
הרפואיות, מה המתנות שקיבל, ומה הכבוד שקיבל.

20\. אם מנסים למשוך תשומת לבך בצורה פרימיטיבית, כגון קריאת: הֵי, התעלם.

21\. בושם, לשים במידה מועטת, כדי לא להציק לאלה שבסביבתך.

22\. אל תעשן מול הזולת, רק אם קיבלת ממנו רשות. וכמובן על פי ההלכה, אסור
כלל לעשן.

23\. אסור לך לגעת באשה בלי רשותה. כמובן על פי ההלכה, לעולם אסור.

24\. כשאתה נכנס לחדר, אמור שלום לכל הנוכחים.

25\. אל תקרא מכתב שאדם אחר שלח או קיבל בלי רשותו. גם על פי ההלכה, זה
איסור של הולך רכיל מגלה סוד.

26\. התלבש בצורה המכבדת את במקום בו אתה נמצא.

27\. אם דיברת בצורה פוגעת וביקשת סליחה, הימנע מאותה טעות בעתיד.

28\. אל תצחק בקול רם ואל תדבר בקול רם בנוכחות אנשים.

29\. אל תמקד את מבטך על אנשים שאינך מכיר. זה חוסר נימוס.

30\. אל תשכח לומר תודה למי שעזר לך, חבר, אדם מן המשפחה או כל אדם. בטא
הערכתך למאמציו עבורך.

31\. אם מישהו מצלצל בדלת, ואינך יודע מי זה, יש מנהג אנגלי ללבוש כובע,
מעיל ולהחזיק מטריה. אם אתה לא מעונין בו, אמור: חבל, בדיוק אני יוצא. אם
אתה מעונין בו, אמור: יופי, בדיוק אני מגיע.

32\. כשאתה מבקר אצל הזולת, אל תכנס בחדרים בלי לבקש רשות.

33\. וכן אל תפתח המקרר ואל תקח שום מזון בלי רשות.

34\. אל תביא איתך חיית מחמד שלך בלי לתאם מראש.

35\. אל תניח תיק שלך על השולחן, תלה אותו במושב הכסא, או הניח אותו על
הרצפה.

36\. אם המעלית צפופה, אל תידחף פנימה ואל תגרום אי נוחות ומבוכה.

37\. אם אתה נהג ולוקח אשה ברכבך, מקומה מאחורי כסא הנהג. גם הלכתית, זה
הכי טוב.

38\. כאשר אתה נכנס לאולם, וצריך לעבור דרך אנשים שכבר יושבים, אל תשתחל
כשאתה מפנה להם גב, אלא כשאתה מפנה להם פנים.

39\. אל תשאל אנשים כמה עלה להם בגד וכדומה. ואם שואלים אותך ואינך מעוניין
להשיב, אמור: זה היה מתנה. אם לוחצים, אמור: אני מעדיף לא לדבר על כך.

40\. בעבודה אל תספר דברים אישיים אינטימיים לאחרים, הם שייכים רק לך. וגם
אם הם חברים נחמדים לעבודה, אל תכפה עליהם את חייך האישיים. עבודה, זה כדי
לעבוד.

41\. כאשר בא אורח, הודיע לו איפה השירותים ,כדי שלא יהיה נבוך, כי אולי
הוא צריך.

42\. וכן הנח לפניו מים לשתיה וכמה בסקוויטים.

43\. אם אתה מדבר עם מישהו ואתה מתרשם שהוא מסתכל למרחב או אינו מתענין,
קצר דבריך וסיים.

44\. כאשר אתה אורח בסעודה, אל תתלבט זמן רב איזו מנה לקחת, אלא קח הכי
קרובה אליך.

45\. אם מישהו לוקח אותך ברכבו, אל תדליק את הרדיו, אל תדבר בסלולרי, אל
תדבר אם אתה עולה עם חבר, אל תאכל, אל תטרוק את הדלת בכניסתך או ביציאתך,
כמובן אל תעשן, אפילו אל תשאל אם מותר לך לעשן.

46\. בארוחה, אל תלעוס ברעש, כולל צ'יפס או פירות, אלא סגור את הפה ולעס
בשקט.

47\. אל תדבר עם פה מלא תוך כדי אכילה, אפילו כדי להחמיא על המאכל.

48\. אל תכניס מזון לפה, כל זמן שלא סיימת מה שיש לך בפה.

49\. אל תפסיק מי שמדבר. אם הוא מדבר בלי סוף ולא נותן לאחרים לדבר, יש
למצוא תחבולה מנומסת להחליף נושא.

50\. אם אתה אורח, אל תנגב את הצלחת עם לחם. לכל היותר, שים חתיכה לחם
בצלחת, תפוס אותו עם מזלג, נגב ואכול.

51\. אל תקרא הודעות טלפון תחת השולחן. כולם רואים. אם אלה עניני חרום,
כגון רופא תורן או קצין, התנצל מראש שתצטרך לבדוק מיני פעם.

52\. אל תאכל מהר מידי, ואל תגמור מיד כל מה שיש לך בצלחת.

ועיין בשו"ע או"ח סי' קע.

- פורסם בשאילת שלמה 567

