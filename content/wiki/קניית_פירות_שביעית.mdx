---
title: "קניית פירות שביעית"
type: "מאמר"
---

## קניית פירות שביעית

\[שיחה בישיבה בארוחת צהרים\]

שאלה: האם מותר לקנות פירות, ירקות ופרחים מאנשים לא דתיים שלא מקיימים
הלכות שמיטה, שלא עשו היתר מכירה, שמרו את הפירות ולא הפקירו, עשו כל מיני
טיפולים האסורים בשמיטה וכדומה?

תשובה: מחלוקת ראשונים אם נשמר ונעבד מותר או אסור בהנאה. רוב הראשונים
סוברים שמותר וכן האחרונים כמו פאת השולחן והחזון איש הכריעו שמותר. לא כל
דבר שאדם עושה בו עבירה אסור אחר כך בהנאה. בישול בשר בחלב או הרכבת כלאי
הכרם - אסורים בהנאה. אך באיסורי שמיטה יש מחלוקת והוכרע שמותרים בהנאה
אפילו בזמן ששמיטה מדאורייתא. קל וחומר בימינו ששמיטה דרבנן. לכן הפירות
מותרים.

אבל אולי אסור לקנות את הפירות משום "לפני עיוור לא תיתן מכשול". בזה שאדם
קונה הוא מכשיל את המוכר בכל מיני איסורים. לא בטוח שיש איסור "לפני עיוור"
בקנייה כזו כי ממילא המוכר מוכר לאחרים, אבל יש איסור שני: מסייע לעוברי
עבירה. אמנם בזמננו מצות שמיטה היא מדרבנן, איסור מסייע לעוברי עבירה הוא
מדרבנן והרבה פוסקים סוברים שאין איסור מסייע לעוברי עבירה באיסור דרבנן.

על כל פנים בשמיטה חכמים החמירו מאוד, אפילו יותר משבת. לדוגמה: מי שנטע עץ
בשבת: במזיד - ייעקר, בשוגג - לא ייעקר. אך מי שנטע עץ בשמיטה: יעקר בכל
מקרה- במזיד ובשוגג. למרות ששבת חמורה משמיטה, חז"ל אומרים: "קלה עליו
שמיטה"- שמיטה נחשבת איסור קל בעיני אנשים ולכן צריך לחזק אותה כדי שאנשים
לא יעברו עליה במזיד. חכמים החמירו הרבה בשמיטה. לכן, מותר לקנות רק במקום
שיש תעודת הכשר לשמיטה כדי לא לסייע לדבר אסור.

אך אם אדם אוכל אצל אחרים שקנו פירות וירקות ולא יודע מאיפה הפירות והירקות
באו - מותר לאכול, כי במה שהוא אוכל אין עניין של "לפני עיוור לא תיתן
מכשול" או מסייע לעוברי עבירה. אפילו אם כן יודע מאיפה- מותר לאכול כי גם
כך אין "לפני עיוור" או מסייע לעוברי עבירה. זאת ועוד, אנחנו הולכים ע"פ
הרוב ורוב הפירות והירקות בארץ ישראל מותרים בגלל שיש היתר מכירה, אוצר בית
דין, פירות שישית, חממות, ערבה דרומית וגם פירות מגויים שבארץ ישראל. לכן
אפשר לסמוך על הרוב ולאכול אצל אחרים.

שאלה נוספת: אם אדם קונה מיהודי פירות עם קדושת שביעית, הכסף שנתן למוכר
הוא כסף עם קדושת השביעית והקדושה מתגלגלת הלאה. יוצא, שיש כסף המסתובב
בשוק עם קדושת שביעית. אבל הולכים ע"פ הרוב, ברוב הכסף אין קדושת שביעית
ולכן אדם לא צריך לחשוש שכסף שקיבל מאדם אחר קדוש בקדושת שביעית.

סיכום: מותר לקנות רק היכן שיש תעודת כשרות, היכן שאין תעודת כשרות- אסור.

- פורסם בשאילת שלמה 357

