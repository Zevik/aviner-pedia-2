---
title: "יהדות אמריקה לאן? (מאמר)"
type: "מאמר"
---

ב"ה, אנו אחרי תשעה באב. ב"ה אנו יוצאים מן הגלות. אך לצערנו לא כולם יצאו.
חצי עמנו עדיין שם, גם גאוגרפית גם נפשית. זה האסון הכי גדול שלנו. הגלות
הכי גדולה והכי חזקה שלנו, ארצות הברית הולכת ונעלמת, 58% נישואי תערובת.
ואם נוציא מן החשבון את האורתודוקסים, אז 71%. אך בל תחשוב שאצל
האורתודוקסים, הכל טוב ויפה, שהרי 50% מצאצאיהם כבר אינם מגדירים את עצמם
כאורתודוקסים. על כל פנים הם מיעוט. 34% רפורמים, 18% קונסרבטיבים, 10%
אורתודוקסים, השאר בלתי משוייכים .

ומלבד אסון נישואי התערובת, יש אסון הילודה הנמוכה: אורתודקסים 3.4 ילדים,
קונסרבטיבים 1.7, רפורמים 1.4, השאר 1.3.

מדינת ישראל משקיעה מאמצים כבירים כדי להציל אותה יהדות: קירוב, עידוד
עלייה, ביקורים, שירות בצבא שלנו. אבל לצערנו, התבוללות חזקה מן הכל.

ואין זו הפתעה. נזכור שראשוני המהגרים לאמריקה היו רפורמים וקונסרבטיבים.
כידוע, היהדות הרפורמית הגרמנית, ניתקה עצמה מעם ישראל, ומארץ ישראל. הם
סברו שיהודים הם מתקני עולם ולא עם, שהם שייכים לעם בו הם יושבים, והם רק
גוון דתי מסויים.

וכן בארצות הברית, הם ראו את עצמם כחלק מן העם האמריקאי. השתלבו בכלכלה,
בתרבות ובפוליטיקה. במלחמת העולם השניה, חצי מיליון יהודים שרתו בצבא
ארה"ב.

הרפורמים באמריקה סוברים שהיהדות היא קוסמופוליטית, עסוקה בתיקון העולם,
אהבת הבריות, נאורות, שלום, צדק, הגנה על החלש וכו'. לכן, לפני הכל ומעל
הכל, הם אמריקאים. אם כך, אין שום פלא שיש התבוללות ונישואי תערובת במימדים
כה רבים.

עלינו לגייס את כל המאמצים שלנו, הכסף, השכל, המאמץ, כדי להציל מהם הכי
הרבה שאפשר.

אחינו הם.

- פורסם בשאילת שלמה 557

