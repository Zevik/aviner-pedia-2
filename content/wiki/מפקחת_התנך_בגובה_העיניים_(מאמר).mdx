---
title: "מפקחת התנ\"ך בגובה העיניים (מאמר)"
type: "מאמר"
---

**שאלה:** איני יודע אם הרב מודע לכך שהתמנתה במשרד החינוך מפקחת חדשה
לתנ"ך, ולצערנו מה שיוצא מפיה, הם דברים שאי אפשר לשמוע.

והנני מצטט. אפשר למצוא את המאמרים השלמים ברשת ,כדי לוודא, שהציטוטים שלי
הינם אמינים.

**מרדכי**

"אני יודעת שמה שאני אומרת לא מתאים למה שרובינו חונכנו וגדלנו עליו... זה
גם לא מתאים למיינסטרים בחז"ל, במדרשים ובפרשנות". הרי, הנחתום מעיד על
עיסתו. "מרדכי בורח מן הזהות היהודית שלו... אני לא רוצה לצייר את מרדכי
כרשע... מרדכי בורח, אך גם חוזר". "האל הראשי הוא מרדוך... מרדכי נושא שם
אליל... מצווה את אסתר להסתיר את זהותה היהודית". "מרדכי רוצה להתקדם
במלוכה, והעובדה שאסתר נלקחת ונהיית מלכה רק מסייעת לו בכך". "מה אכלה אסתר
בארמון המלך אחשוורוש?". "אסתר נישאת למלך פגאני רודף נשים. איפה כתוב
במגילה, איפה נשמעת קריאת הצער של המגילה על הדבר הזה?".

מדוע מרדכי אינו משתחוה? "אנחנו מכירים את הפרשנים, שהמן עשה עצמו אלוה.
לפי הפירושים, נשא על בגדיו צלם של עבודה זרה. אלה הם פירושים יפים... אבל
הם לא נמצאים שם בפרק... מרדכי לא משתחוה להמן, משום שמרדכי נאבק עם המן
איזהו מאבק בין שרים, מאבק של מעמד, ובמאבק הזה הוא מסבך את... כל העם
היהודי". היא מדגישה שאין לדברים האלה ביסוס בדברי חז"ל.

אלא שבסוף הוא חוזר בתשובה. הוא אמנם משתלב בממלכה, אבל במטרה לשרת את עם
ישראל.

**יונה**

גם יונה "בורח מהאלהים". "אנשי נינוה חוזרים בתשובה, אנשי הספינה חוזרים
בתשובה, אבל יונה עומד במריו".

**שמשון**

"כל סיפוריו סובבים את מערכות היחסים שלו עם בנות פלישתים". "יש חוסר התאמה
בין סיפור הלידה, לבין הסיפור של האיש, למעלליו של האיש הזה... תשובת
המחקר... חוקרים רבים סבורים שפרק יג הוא לא חלק מסיפור שמשון".

"ההורים, למרות התנגדותם, נכנעו ללחץ של הילד, של הנער. הוא התעקש, והם
נכנעו, הם הולכים איתו על מנת לקחת לו את האישה הפלישתית". "אפילו פסוק אחד
לא נותן לשמשון את הקרדיט, שהוא עושה את מעשיו מתוך שליחות". "האם שמשון
שתה יין במשתה שהוא עשה?". "האם שמשון מקיים את נדר נזירות?". "האם שמשון
נלחם את מלחמתם של ישראל בפלישתים או האם שמשון נלחם את מלחמתו של שמשון
בפלישתים?". "הוא באמת אומר להם כאחרון ילדי הגן: כאשר עשו לי, כן עשיתי
להם".

"שמשון שר שיר רע לשמשון. שמשון מפאר את שמשון ואת שמשון לבד... האיש הזה
חולה נצחון אדיר".

"מתי שמשון מתפלל? כשאין לו ברירה, כשהוא חושב שהוא הולך למות, אז הוא
מגייס את אלוקים לעזרתו".

"בגד בשליחותו לאורך כל הדרך". "הלך אחר תאוותו".

**דוד**

"דוד המלך הוא דמות מופת – מלך ישראל. האם אנו רשאים לערער על פסיקתו או על
הכרעתו (= בצוואה שלו)? ואני רוצה לומר שאולי כן".

"למה דוד אומר: היום אנו לא אהרוג אותו (=שמעי בן גרא)? כי דוד מבין
שפוליטיקאי לא תמיד אומר את הדבר הצודק, אלא הרבה פעמים הוא צריך לעשות את
הדבר הנכון". "דוד הוא פוליטיקאי".

"אני רק רוצה לומר לכם שבמחקר מועלות השערות שונות באשר לצוואת דוד, עד כדי
הטענה שזו לא הצוואה האוטנטית, אלא זאת צוואה מטעמו של שלמה, ששלמה כינס את
הצוואה הזאת לספר, שלא על ליבו של דוד לצוות צוואה כזאת".

**`תשובה:`**` אכן דברים מאוד מצערים. כמובן, אנחנו לא נוכל לשנות אותה, אבל עלינו לבדוק בשבע עיניים מה שהיא כותבת. כי דברים כאלה, לא לנו הם, לא לנו.`

אנו מבקשים סליחה ממרדכי ומיונה, משמשון ומדוד, שהבאנו את הדברים האלה, אבל
זה כדי להוסיף יראת שמים.

- פורסם בשאילת שלמה 628

