---
title: "עבודה זרה - כללי (שו\"ת)"
type: "שו\"ת"
---

\[מקורות ע"י הרב מרדכי ציון\]

**חבלה בטלויזיה**

ש: האם מותר לי לחבל בטלויזיה של הוריי כמו שאברהם אבינו ורחל אמנו עשו עם
צלמי הוריהם?

ת: לא. לא דומה.

\[וכן פסק הגר"מ שטרנבוך. שו"ת תשובות והנהגות א שסח. א. רק מותר להזיק
רכוש של אחר ע"י בית דין או רשות בית דין. ב. יגרום שירחיק הוריו מן התורה.
ג. יעקב אבינו לא הסכים לגנוב את התרפים, ואמר: "עם אשר תמצא את אלהיך לא
יחיה". בראשית לא לב. ד. מה שרב אדא בר אהבה קרע בגד לא צנוע מעל אשה, הוא
בעצמו אמר שהיה צריך להמתין בסבלנות. ברכות כ א – רשם מ"צ.\]

**נבו**

ש: איך יש מקום הנקרא מצפה נבו, הרי נבו הוא שם של עבודה זרה, ושם אלהים
אחרים לא תזכירו?

ת: זה רק בשם עבודה זרה עם משמעות אלילית, אבל אם לקחו שם של אדם כגון נבו
ונתנו אותו לעבודה זרה, הוא לא נאסר בגלל זה. ספר יראים רמה. וכן שו"ע יו"ד
קמז ב.

**פסל חלקי**

ש: מותר לעשות פסל חלקי של אדם, כלומר רק הראש או החלק העליון?

ת: השו"ע והרמ"א התירו. שו"ע יו"ד קמא ז. אבל האחרונים החמירו. פת"ש שם
סק"י. שו"ת דעת כהן סה.

**המזרח הרחוק**

ש: יש מה ללמוד מדתות המזרח הרחוק?

ת: עבודה זרה, שמות טומאה שבאו מהפילגשים של אברהם אבינו.

**ציור שמש וירח**

ש: למדתי שאסור לעשות ציור שמש וירח. אך ראיתי שרבים לא מקפידים על זה?

ת: יש מתירים אם אין זיקה לעבודה זרה. פירוש הרמב"ם על משנה ע"ז. שו"ע יו"ד
קמא ד. שו"ת דעת כהן (ס' סד. עי' הליכות עולם מהגר"ע יוסף ז רפז).

**קלפי שחקנים**

ש: האם קלפים של שחקני כדורגל וכדומה זה נקרא עבודה זרה?

ת: לא. אבל הבל הבלים, ודומה ללא תפנו אל האלילים. עיין שו"ע או"ח שז טז
משנה ברורה.

**מיתולוגיה**

ש: האם אסור לקרוא מיתולוגיה?

ת: ראוי שלא. אמנם תפארת ישראל על משנה סנהדרין מתיר ספרי הומרוס. כנראה
מפני שזו עבודה זרה ישנה שאף אחד כבר לא מאמין. אך ראוי שלא.

**ידיעת עבודה זרה**

ש: אני בהודו. האם מותר לי ללכת לפסטיבל לפסל שלהם ולצלם, מתוך ידיעה ברורה
שאיני מאמין בזה?

ת: אסור. רמב"ם הלכות עבודה זרה ב ב-ג.

**אנציקלופדיה עם תמונות של עבודה זרה**

ש: מה דין אנציקלופדיה שמכילה תמונות של עבודה זרה כגון כנסיות וצלמים?

ת: לכסות. (שו"ע יו"ד קנ א).

**בודהיזם**

ש: האם בודהיזם הוא עבודה זרה?

ת: כן. גם עבודה זרה גם ייאוש.

**ספרים חיצוניים**

ש: האם מותר לקרוא את הספרים החיצוניים כגון בן סירא?

ת: יש בהם שלשה סוגים מעורבבים: דברים ישרים, דברים בטלים, דברי כפירה
ועבודה זרה.

**המילה 'גוש**'

ש: אמי עלתה מארצות-הברית ומידי פעם אומרת GOSH. האם זה איסור להזכיר עבודה
זרה?

ת: נראה שזו קריאת התפעלות ללא קשר עם עבודה זרה. זה גם לא גוד, G-D.

**שומרונים**

ש: במסגרת שרות הצבאי שלי בשומרון אני נפגש הרבה עם שומרונים. האם מותר לי
לחקור אותם על עולמם הדתי או אולי הם עובדי עבודה זרה?

ת: הם לא עובדי עבודה זרה, אך לא כדאי להרבות עיסוק כזה (כפי שהגדירו חז"ל
את הכותים. שו"ע יו"ד רסז מז).

**שמות חודשים**

ש: אין בעיה עם שמות החודשים שהם שמות גויים שעלו מבבל?

ת: הם זכר לגאולה שניה. רמב"ן על הפסוק החודש הזה לכם ראש חודשים.

**כנסים בין דתות**

ש: האם מותר ללכת לכנס בין דתות ושיטות מוסר בנושא נשק גרעיני ונשק להשמדה
המונית? אילו מקורות הלכתיים יש בנושא?

ת: אין להשתתף בכנסים בין דתות ושיטות מוסר, כאשר דנים בעניינים של דת,
שעלולים לכלול ענייני עבודה זרה וכן אין ללמד תורה לגויים. אבל אפשר להשתתף
אם דנים בענייני מוסר כלל אנושיים, כיוון שהם נכללים בשבע מצוות בני נח,
שגויים צריכים לקיים וללמוד. לכן אפשר לדון על מוסר מלחמה.

מקורות הלכתיים רשמתי בתוך ספרי הקטן מחיל אל חיל (חלק א, בפרק טוהר הנשק
עמ' 101 ובפרק מלחמה ומוסר עמ' 126).

