---
title: "המחאה הטהורה נגד מצעד הגאווה (מאמר)"
type: "מאמר"
---

במצעד הגאוה, אין שום סיבה לגאוה, אלא אדרבה בושה נוראה, בכך שאדם עושה את
הרע. לא רק רע מצד התורה, אלא מצד כל המוסר אנושי, שהרי גם גוי אסור במשכב
זכור, - ואגב, גם אשה אסורה במשכב נקבה.

זה לא נורמלי, זה הריסת המשפחה, זה הריסת העולם. בשביל זה אין צורך בתורה,
די בדרך ארץ שקדמה לתורה, כלומר בינה טבעית ומוסר טבעית.

שמא תטען: אבל יש הרבה כאלה, אם כן זה נורלמי. לא נכון! קודם כל, אין הרבה,
אלא מיעוט קטן אפסי, אבל זהו מיעוט רעשני, קולני ומשתלט. אם אדם רוצה
לחטוא, ד' כבר יחליט מה לעשות איתו, אך שלא יזהם לנו את המרחב הציבורי.

אך גם לו היו הרבה נוהגים בדרך זו, הרי לא קובעים את הטוב ורע על פי דעת
הציבור. כי יש להחליט, מהי ההגדרה של נורמלי? - על פי אמת מידה סטטיסטית או
אמת מידה מוחלטת.

לכן גם לו יבואו מיליון פסיכולוגים ויטענו שמיליון אנשים נוהגים כן, זה לא
ייהפך בגלל זה לנורמלי. וב"ה אין מיליונים, אלא מיעוט אפסי. אך גם אם היו
מיליונים, זה רק היה סימן רע מאוד שלצערנו, העולם כולו הפך ללא נורמלי.
וכבר היו דברים מעולם, וזה נגמר, לצערנו, עם מבול.

ושמא תאמר: אותו רב שכינה את האנשים האלה סוטים או חולים, הוא אכזרי, -
בדיוק ההיפך ! הוא מאוד מרחם על אותם מקולקלים. הוא אוהב אותם ומודיע להם:
אתם חולים, שובו וחיו! כי אם אדם חולה אינו יודע שהוא חולה, אם אדם סוטה
אינו יודע שהוא סוטה, אין לו תקוה לחזור אל הדרך הנכונה ולהיות באמת מאושר.

וגם אם אותו אדם יש לו כיפה על הראש, אין זה מכשיר את יצרא דעריות שלו.
אדרבה, אם יש לו כיפה על הראש, כדאי שיפתח חומש ויראה מה כתוב שם. ואולי
הוא יטען: אני יודע שלאיש יש איסור משכב זכור, ולאשה משכב נקבה - אבל אני
רק חי חיים משותפים בלי יחסי אישות, ככה בתמימות. סליחה, אבל איני מאמין לו
שניה אחת.

ושמא תטען: מה אשם אדם זה, כך הוא נולד, עם נטיה הפוכה. קודם כל, רוב
החוקרים סוברים שזה לא נכון, המרכיב המולד הוא מאוד שולי. אבל לו יהיה כן,
כדאי לזכור שלאדם יש בחירה חופשית. כולנו נולדים עם יצרים רעים, אך לכולנו
יש חובה להתגבר בעזרת הבחירה החופשית. לפעמים זה לא קל, אך זה אפשרי.
להתגבר – פירוש למצוא את זהותו האמיתית, להתחתן בצורה נורמלית. ואם יש מקרה
יוצא דופן שנטיה זו לא ניתנת לריפוי, אז יש להתגבר כמו בשאר תחומי החיים.

כי זה גם איסור וגם אומללות. יש שם יותר התאבדויות - ולא בגלל דחיה חברתית,
כי בעיר חופשית כמו סן פרנציסקו, גם שם יש יותר דכאונות והתאבדויות. כי
פשוט, זה לא טבעי.

ואל תאמרו לי, שזה כן טבעי, כי עובדה שהקוף בונובו Bonobo הוא פן-סקסואל
וחי לו טוב מאוד כזה. כי, במחילה, אנו לא קופים, אולי אנו באים מן הקוף,
אבל עתה אנו בצלם אלהים, לכן אנא אל תלמד מן הקוף הזה, כי אולי תלמד ממנו
גם פדופיליה.

ולא ניכנס כאן בניתוח הסיבות לנטיות ההפוכות. זה באמת עניין לפסיכולוגים.
ואכן תיתכנה סיבות שונות וכן טיפולים שונים. ודאי בזה אנו סומכים על
פסיכולוגים כדי לעזור להיחלץ מן המיצר. אך אינינו סומכים עליהם כדי לקבוע
מה טוב ומה רע, מה נורמטיבי ומה סטייה. זה לא תחום הפסיכולוגיה, זה תחום
המוסר. זה תחום המוסר לקבוע מה יצר טוב ומה יצר רע.

לא נכון להכחיש. אדם גם נולד עם יצר הרע. קראנו על סדום וקראנו על פלגש
בגבעה. קראנו על יצרא דעריות, לפעמים עם אלימות, לפעמים בלי אלימות. קראנו
על חיפוש חויות. קראנו על החלפת זוגות, Partner Swapping, Swinging. קראנו
על היצירתיות האין סופית של היצרים. די. קץ לחושך.

הבעיה היא שבחברה המערבית הגוססת, אי אפשר להתבטא באורח חופשי. אתה
הומופוב, אתה חשוך בלתי נאור, נחסום לך את הקרירה, נפטר אותך, אתה תאבד
לקוחות, אנו נחרים ספריך ועוד ועוד.

לכן אני מוחה בשם כל האנשים הטהורים, הנורמלים, הישרים. הפה שלי אינו שלי
אלא של כל אלה הכשרים, לכן הוא חופשי.

ולסיום נשפוך קצת מים זכים על נפש עייפה: "ויברא אלהים את האדם בצלמו, בצלם
אלהים ברא אתו, זכר ונקבה ברא אתם. ויברך אתם אלהים ויאמר להם אלהים פרו
ורבו ומלאו את הארץ" (בראשית א כז-כח). "ויאמר ד' אלהים: לא טוב היות האדם
לבדו אעשה לו עזר כנגדו... ויבן ד' אלהים את הצלע אשר לקח מן האדם לאשה
ויבאה אל האדם. ויאמר האדם: זאת הפעם עצם מעצמי ובשר מבשרי, לזאת יקרא
אשה... על כן יעזב איש את אביו ואת אמו ודבק באשתו" (שם ב יח-כד), "שכל אדם
שאין לו אשה אינו אדם" (יבמות סג א).

איש ואשה שכניה ביניהם.

