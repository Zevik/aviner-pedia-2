---
title: "מקורות ל''תפילין שנפל ביורה של חלב'' (שו\"ת)"
type: "שו\"ת"
---

\[מקורות ע"י הרב מרדכי ציון\]

והגר"א נבנצל כתב לי: "עור אינו אוסר". והג"ר יוסף ליברמן, בעל שו"ת משנת
יוסף, כתב לי: "עור בתפילין שנעבדו בסיד נפגם טעמו לגמרי, כך שאינו נותן
טעם ואינו אובד החלב". והג"ר אליהו שלזינגר, אב"ד ורב גילה ומח"ס שו"ת
שואלין ודורשין, כתב לי: "תפילין שנפלו ליורה של חלב אין פה כלל ועיקר עסק
של בשר בחלב. כמו גם סתם עור מעובד שאינו בשרי יותר ויצא מכלל היותו בשר.
ובעבר היו משתמשים בכדי עור לשמירת החלב". והג"ר שמחה ב"צ רבינוביץ, מח"ס
'פסקי תשובות', כתב לי: "תפילין עוברים עיבוד וכבישה ימים רבים בסיד ושאר
דברים חריפים הפוגמים, ודבר פגום אינו אוסר". והג"ר שמאי קהת הכוהן גרוס,
בעל שו"ת שבט הקהתי, כתב לי: "עי' סי' ס"ז דעור שנתייבש אין חשש". והג"ר
ירמיה מנחם כוהן, אב"ד פאריז ומח"ס שו"ת והרים הכוהן, כתב לי: "הגאון הרב
הירשפרונג היה קרוב שלנו. בעניין השאלה אם נפלו תפילין לחלב עיין בספרי ח*ד
דף ק*ז בנידון נאדות של עור. ויהיה תלוי אם התפילין חדשות, או ישנות. וכן
כמה זמן שהו, ומשם בארה". והג"ר מרדכי אלמקייס, מח"ס שו"ת ויכתוב מרדכי,
כתב לי: "בוודאי שלא. העור של הבתים הוי כעץ ולא פולט כלום". והג"ר פנחס
שפירא, מח"ס שו"ת בריתי שלום, כתב לי: "איני קובע מסמרות כעת, אך לכאורה יש
מקום גדול לאמר שכיון שהתפילין אסורים באכילה מחמת שהוקצו לקדושה, ממילא
לפי דברי הרמב"ם הידועים בפיהמ"ש י"ל גם כאן דאין איסור חל על איסור, ולא
חל על זה איסור בשר בחלב, והחלב מותר באכילה ובהנאה".

