---
title: "כבוד הילדים"
type: "מאמר"
---

## כְּבוד הילדים

\[מ"ראשי יהודי"\]

יסוד החינוך בנוי על קשר. הקשר מורכב משני עניינים עיקריים: אהבה והערכה,
ובמילים ישנות יותר: אהבה וכבוד. לכבוד הילדים יש חלק מרכזי בחינוכם. הרבה
גוונים לכבוד; יש כְּבוד מלך, כְּבוד כוהן, כְּבוד אישה, יש כבוד רבו וכבוד
תלמידו. אדם חייב בכבוד תלמידו. משה רבנו אמר לתלמידו, יהושע בן-נון: "בחר
לנו אנשים" (שמות יז ט). אומרים חז"ל (מכילתא מובא ברש"י שם): מכאן שהשווה
משה רבנו עצמו לתלמידו, ומכאן אמרו חכמים: "יהי כבוד תלמידך חביב עליך
כשלך". הוא צריך להיוועץ בתלמידו. כולנו חכמים, כולנו נבונים, כולנו יודעים
את התורה, ועם זה יש להתייחס בכבוד לכל. אפילו הקדוש-ברוך-הוא נוֹעץ
במלאכים: "נעשה אדם" (בראשית א כו). לשם מה הוא צריך לשתף את המלאכים? הוא
זקוק לעצתם? אלא ללמדנו ענווה, שלעולם יימלך הגדול בקטן (רש"י שם) – משום
כבודו, לכבד אותו. לאחר שכרת יעקב אבינו ברית עם לבן, כתוב: "ויקרא לאחיו
לאכֹל לחם" (בראשית לא נד). והרי לא ידענו שיש לו אחים?! אומרים חז"ל: אלוּ
בניו, ומשעה שהגיעו לכתפו, קוראם אחיו (קהלת רבה ט יא). בעולם המודרני כבוד
האדם היה למרמס. דומה שכל המרבה לרמוס אחרים – זה כבודו. להפך! "איזהו
מכובד? המכבד את הבריות!" (אבות ד א). במה שאדם מכבד אחרים, בזה גופא הוא
מכובד. "כל המחזר על הגדולה – גדולה בורחת ממנו, וכל הבורח מן הגדולה –
גדולה מחזרת אחריו" (עירובין יג ב). רדיפת הכבוד עושה אותך מאוס ובזוי,
ודווקא הבריחה ממנו עושה אותך מכובד (מהר"ל, חידושי אגדות).

- 

נלקח משאילת שלמה 218

