---
title: "שעות שינה לתלמיד ישיבה"
type: "מאמר"
---

## שעות שינה לתלמיד ישיבה

שאלה: כמה זמן ראוי לתלמיד ישיבה לישון?

תשובה: זהו עניין אישי. הרמב"ם מסביר בהלכות דעות (ד, ד): ששמונה שעות זה
מספיק. הוא לא אמר שחייבים לישון שמונה שעות, אלא ששמונה שעות זה המקסימום,
ואין צורך ביותר מכך. כתב הבאר היטב (או"ח א סק"ו) שרמז לשמונה השעות הוא
הפסוק "ישנתי 'אז' \[שמונה בגימטריה\], ינוח לי" (איוב ג יג). אחרים אומרים
שיש צורך רק בשש שעות, ואחרים אמרו שגם ארבע שעות יכולות להספיק. כללו של
דבר - זה עניין אישי.

חינכו גדולי ישראל לישון שעות ספורות. כתוב בהקדמה לביאור הגר"א שנכתבה ע"י
בנו שהגר"א לא ישן יותר משעתיים מעת לעת, ומימיו לא ישן יותר מחצי שעה
רצופה.

מובא בס' מגד גבעות עולם מהרב מיכל זלמן שורקין (ח"א עמ' כו) שהחפץ חיים
הקפיד שהבחורים ילכו לישון בזמן, וכיבה בעצמו את הנרות בבית המדרש דראדין
בחצות הלילה. עוד מסופר שם (עמ' יט) שבסוף ימי הג"ר משה פיינשטיין תלמיד
נכנס אליו באיזה ענין ושאלו: מה שלום ראש הישיבה? ונחרד מתשובתו כשענה:
"נישט גוט, נישט גוט" \[לא טוב, לא טוב\]. לשאלתו מה קרה, השיבו: "הרופא
היה אצלי וגזר עלי לישון עוד שעה אחת ביום עקב מצב בריאותי". מנהגו של
הגרמ"פ היה לקום כל יום בשלש לפנות בוקר, וללמוד ברציפות בלי שום הפרעה עד
שעה שמונה, בה התפלל שחרית. עתה בגזירת הרופאים נאלץ להוסיף שעה של שינה על
חשבון סדר לימודו, - והרי כבר אמרו חז"ל "שינה לצדיקים רע להם ורע לעולם"
לכן אמר "נישט גוט, נושט גוט".

רבנו הרב צבי יהודה דאג לשעות השינה של תלמידי הישיבה. אמנם הוא לא הורה
כמה שעות יש לישון, אך הציע לבחורים להתייעץ ולברר כמה שעות מספיקות להם
לפי הבריאות הניצרכת לגילם. (עיטורי כהנים גיליון 35).

- פורסם בשאילת שלמה 279

