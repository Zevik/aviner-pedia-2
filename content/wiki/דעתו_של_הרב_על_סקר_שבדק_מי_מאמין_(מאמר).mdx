---
title: "דעתו של הרב על סקר שבדק מי מאמין (מאמר)"
type: "מאמר"
---

## דעתו של הרב על הסקר

\[מ"מעייני הישועה"\]

**שמונים אחוז אומרים שהם מאמינים באלוקים. האם באמת אפשר לקרוא לזה
אמונה?**

צריך לומר פה דבר חשוב, שעליו מרן הרב קוק מעיר בספרו שמונה קבצים, כרך א,
שם הוא מעורר שאלה כאובה: אלפי שנים מחנכים לאמונה בד', ופתאום בעולם
המערבי האמונה נפלה. אם כן, עמלנו לשווא? לא, לא עמלנו לשווא, כי אמונה
ביסודה איננה דבר שאומרים בפה וזהו. אמונה היא דבר עמוק בתוך הלב, מידות
טובות, לב טוב. ובדבר הזה מאוד מאוד התקדמנו, וזה משמח מאוד. בדורות
הראשונים היה לב עקום, הוא קורא לזה "קליפה טמאה של אמונה" ובדורות
האחרונים להפך – אמנם מבחוץ יש הצהרות לא אמוניות, אבל בפנים יש לב טוב,
וזה אומר שהתקדמנו.

**אז גם מקרב אלה שמאמינים, יש כאלה שבאמת אין להם אמונה?**

יש אנשים שאומרים שהם לא מאמינים - אבל כיוון שליבם זך אז באמת הם כן
מאמינים, הפוך ממה שהם חושבים, ויש אנשים שמצהירים על עצמם שהם מאמינים -
אבל כיוון שאין להם מידות טובות, לצערנו הרב זו איננה אמונה אמתית. זו
קליפה טמאה של אמונה. לכן כאשר שופטים אדם אם הוא מאמין או לא, צריך לקחת
בחשבון גם את השאלה איך זה בא לידי ביטוי בחיים שלו, אחרת זה עלול להיות
סתם הצהרות בעלמא.

**למה להגדיר את זה כאמונה, ולא כמוסר אנושי פשוט?**

חכמים שואלים: איך אפשר להידבק בד', הלא אש אוכלה הוא? אלא מה הוא רחום, אף
אתה רחום וכן הלאה. דבקות בד' היא הליכה במידותיו של הקדוש ברוך הוא, ולכן
אם אדם הולך במידותיו של הקב"ה זה נקרא שהוא מאמין, אף על פי שהוא לא משתמש
במילים האלה. זאת אמונה במובן הפנימי העמוק.

**איך הרב מסביר את הנתון שלפיו גם אנשים שאינם מאמינים מקיימים מצוות
מסוימות?**

הם רואים במצוות האלה נכס לאומי, מצד הקישור לאומה הישראלית. הם רואים
במצוות האלה לא רק דבר דתי, אלא דבר יהודי ישראלי, לכן הם עושים את זה. זה
מהסיבה המודעת, אבל מסיבה לא מודעת – בלי שהם מצהירים על זה – מתוכיותם הם
קשורים לד'.

**ובנוגע לסיבה המודעת – כיצד עלינו להתייחס לקיום מצוות רק מתוך קישור
לעם?**

הקישור לעם ישראל הוא דבר פנימי עמוק, זאת לא סיבה חיצונית. מרן הרב קוק
מדבר בספרו "אורות התשובה”, בפרק האחרון, על תשובה "עד ד'” ותשובה "אל ד'”,
על פי הפסוקים בדברים פרק ל. מרן הרב קוק אומר שם שיש עכשיו תשובה באומה.
לא שתהיה תשובה, אלא שיש. זה עדיין לא קיום של כל המצוות, אלא תשובה אל
האומה הישראלית, והאומה היא של ד'. זה מה שכתוב בספר דברים, קודם באה תשובה
עד ד', וזה מה שאנחנו רואים עכשיו, ואחר כך תהיה תשובה אל ד'.

- 

פורסם בשאילת שלמה 216

