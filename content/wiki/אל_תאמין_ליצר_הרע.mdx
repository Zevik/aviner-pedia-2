---
title: "אל תאמין ליצר הרע"
type: "מאמר"
---

## אל תאמין ליצר הרע

\[הרב שלמה אבינר\]

**שאלה:** יש לי יצר הרע חזק. יותר חזק מכל חבריי, ככל שאני מתאמץ, אני
נכשל. אני באמת צמא לד', באמת רוצה להתקרב לד' ואיני מצליח. כבר התייאשתי.

**תשובה:** שקר וכזב! היצר הרע משטה בך. זו שיטתו לרמות את האדם. הוא משתמש
בכל כלי המלחמה, כולל שיטות פסיכולוגיות כדי לייאש אותך. אנו מכירים את
הדרכים שלו. הוא מלך זקן וכסיל (ע"פ קהלת ד יג).

אין לך יצר הרע חזק יותר מזה של חבריך. אלא פשוט אינך מכיר את מסתרי חייהם
כמו שהם אינם מכירים את מסתריך. כל אחד מדמיין שיש לו היצר הכי חזק בעולם,
אך כל זה מרְמִיית היצר הרע. אבל גם לו יהי כן, שיש לך תגבורת יצר הרע, אז
כלל גדול יש בכל מלאכת העולמים: זה לעומת זה עשה האלהים (שם ז יד). אם יש
לך יצר רע חזק, יש לך יצר טוב חזק בשיעור קומתו. ואם פתאום היצר הרע גובר,
אז בדיוק באותו זמן, גם היצר הטוב גובר. או בכיוון שני, כאשר היצר הטוב
גובר, היצר הרע מתגבר כדי להילחם נגדו.

כך מבואר באריכות בספר "דרך ד' " לרמח"ל, שריבונו של עולם בנה יצר טוב ויצר
רע בשיווי משקל כדי לתת לאדם בחירה חופשית. הטוען שיש לו יצר רע שאינו
בר-כיבוש, הריהו מאשים חלילה את הקדוש ברוך הוא בעוולה נוראה, שהמשחק מכור
מראש, שד' מכשיל את בריותיו ואחר כך בא בטרוניא אליהם.

לא כן! כוח רב לך! ואם נכון שיש לך יצר רע חזק, אז דע לך שהנך בעצמך חזק,
כי כל הגדול מחברו, יצרו גדול הימנו. וכל מי שיצרו גדול, הוא גדול מחברו.

כל אותו דחף יצרי שהנך מרגיש, הוא סימן שכוחות גדולים של קדושה מחכים בתוכך
ומוכנים לזינוק.

לכן אל תשים לב לכל מיני טיעונים שעולים מתוכך ולכל מיני סיפורים אשר
מחלישים אותך ומנחמים אותך בניחומים של הבל - כל אלה תחבולות של היצר הרע.
היה בן חיל, צא לקרב בלי חת ובלי מורא, ותראה שתנצח.

משל המשיל הבעל שם טוב, על אדם שהיו לו געגועים אל המלך, אך כאשר התקרב
לארמונו ראה קיר גבוה. לרגע נרתע, אך מיד התעשת והחליט לטפס עליו. אחר שירד
ממנו, הסתובב וראה: אין קיר! אז ראה לפניו תהום פעורה, לא פחד אלא קפץ
מעליה. הסתובב ואין תהום. ושוב, צבא אדיר חוסם לו את הדרך, אך הוא נלחם בו
בכל כוחו, וכאשר שוב פנה לאחור: אין צבא. הכל היה רמייה שהיצר הערים על
האדם כדי ליאשו מראש. הכל נראה קושי עצום, אך כאשר האדם מאמין בעצמו וניגש
בעוז ובגבורה, הקושי נעלם והיה כלא היה. רק כאשר אדם משכנע את עצמו שלא
יצליח, הרי זו נבואה המגשימה את עצמה, שניבא לו נביא השקר - היצר הרע.

ועוד משל של הבעש"ט. רצה המלך לדעת אם אזרחיו נאמנים לו ומינה את המשנה
למלך לוודא זאת.

התחפש המשנה למלך למורד, והטיף בכל מקום נגד נאמנות למלך ובעד הפקרות. חלק
מהאנשים מחאו כפיים וחיזקו דבריו (הוא רשם את שמם מתוך עגמת נפש). אחרים
מחו בכל תוקף נגדו (הוא שמע זאת בנחת רוח ורשם את שמם בפנקסו).

כך גברו המהומות עד שיום אחד עמד שם זקן אחר שאמר: "רבותי, מורד זה, אני
מכירו, הוא אינו אלא משנה למלך ובא לנסותכם". מיד עזבוהו כולם.

לכן אם פונה אליך היצר הרע, עזוב אותו מיד, הוא רק שליח של ריבונו של עולם
כדי לנסותך.

ואתה תמשול בו.

