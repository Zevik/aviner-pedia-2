---
title: "יחס לחסידי סאטמר ונטורי קרטא (מאמר)"
type: "מאמר"
---

**שאלה:** איך עלינו להתייחס לחסידי סאטמר ונטורי קרתא המתפללים למפלת
ישראל כשאנחנו בעת מלחמה?

**תשובה:** קודם כל זה לא בטוח שזה כל חסידי סאטמר וזה כל נטורי קרתא. צריך
מאוד להיזהר מהכללות. האנטישמיים תמיד עשו כללות. אני בטוח שיש הרבה חסידי
סאטמר שלא חושבים כך ויש הרבה נטורי קרתא שלא חושבים כך. ואם תשאלו אותם,
הם יענו שאלו שנוהגים ככה הם משוגעים שלא מייצגים אף אחד.

עכשיו, לגבי אלה שממש מתפללים ככה ומפגינים ככה ונפגשים עם נשיא איראן –
צריך להתנהג אליהם כאל משוגע. הם מבולבלים. בלשון הלכתי: תינוקות שנשבו.
עיין ברמב"ם, הלכות ממרים (ג, ג) שתינוק שנשבה הוא אדם שהוא שבוי על ידי
חינוכו.

אף על פי שהוא רואה כל מיני אנשים שנוהגים אחרת, הוא שבוי ואנוס על ידי
חינוכו. אמנם אני לא מבין איך אפשר להיות כל כך מבולבל אבל לפעמים אדם מוזן
מהשקפות מקולקלות. הוא חי בחברה סגורה וכולם מזינים אחד את השני ויוצא שזה
מצב שאי אפשר לצאת מזה ובאמת הם מבולבלים. לכן, אנחנו צריכים להתפלל שד'
יאיר את עיניהם שיחזרו בתשובה.

