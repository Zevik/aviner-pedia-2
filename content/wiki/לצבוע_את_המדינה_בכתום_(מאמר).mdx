---
title: "לצבוע את המדינה בכתום (מאמר)"
type: "מאמר"
---

## לצבוע את המדינה בכתום

\[הרב שלמה אבינר\]

אנא ממך, ענוד יומם וליל סרט כתום, על ידך, על דש מעילך, על החגורה אשר
במותניך, על האנטנה שברכבך ועל כל חלונות ביתך. לבש חולצה כתומה, חבוש כיפה
כתומה, תן לחבריך, תן לכולם, צבע את המדינה בכתום.

כי בכך אנו מכריזים: ארצנו, ארצנו, שלנו את לעד! אל תדאגי ארצנו, אנו
אוהבים אותך. עשינו הכל למענך, ועוד נעשה. באנו להפגנות ועתה אנו משתפים את
האומה כולה. אנו אוהבים אותך, לא משום שאת שומרת עלינו אלא מפני מה שהנך -
ארצנו. בוודאי לא קל לך, ארצנו, ודאי את עצובה, אך דעי שמאבקך הוא המאבק על
הכל, ואנו מחייכים אלייך בכתום.

כי בכך אנו מבטאים מחאה עממית נגד ראש ממשלתנו ואנו אומרים לו: אנא ממך, רד
מן הקיבעון המחשבתי הזה, לעקור חבל ארץ שלם. אתה מזכיר לנו את הסנטור
הרומאי הזקן קאטו שהיה מסיים כל נאום:

CETERUM CENSEO KARTHAGINEM ESSE DELENDAM (חוץ מזה אני סבור שיש להחריב את
קרטגו). אבל אנשי קטיף אינם אויבים, אלא בשר מבשר האומה, שאתה קורע אותה,
כאילו השלום עם האויבים חשוב יותר מן השלום בינינו.

כי לא נותנים לנו לדבר, לא נותנים לנו להתבטא, אז אנו צובעים.

כי אנו דומים לאדם עני שרוצים לחמוס אותו, לשדוד אותו לאור השמש, ובד בבד
תובעים ממנו: אל תרעיש, אל תצעק, זה מפריע, וליתר ביטחון עוד עושים ממנו
דמוניזציה ודיסהומניזציה, שהוא מפלצת, יירה על חיילים ויפיל אותם מגגות. לא
נותנים לנו לצעוק, אז אנו צובעים.

כי אנו מוחים על כך שזורקים לרחוב בנים נאמנים, בנים נאמנים לאומה, בנים
הנאמנים לארץ, שחיים במסירות נפש יום יום, כמו שאר תושבי יש"ע המיישבים את
הארץ במסירות נפש וראויים שכולם יעמדו דום בפניהם, מדרום עד צפון, ולא
יגדילו בזכוכית מגדלת כל חסרון קטן, אמתי או מדומה.

כי אנחנו משתמשים בצבע שמש המחייך, כיוון שאנו אוהבים את כולם, ואם מישהו
מספר לנו: חלמתי שראש הממשלה נרדם בלילה ולא התעורר בבוקר, או מישהו אחר
בממשלה, בכנסת, בצבא, בשב"כ או במשטרה - אנו נוזפים בו: אנא נקה ראשך מן
הלכלוך ומן הזוהמה ומן המחשבות הרעות. היה מנקיי הדעת המאמינים בעם.

כי אנחנו מאמינים שאפשר לשכנע את העם, או שהוא הולך ומשתכנע מעצמו, שהרי
מספר התומכים בהתנתקות ירד מ65% ל48%, כי איככה יוכלו לזרוק את אחיהם
לרחוב, כפי שאמר אותו קצין גבוה: אם עלי לפנות מתנחלים והם מביעים התנגדות,
אין לי בעיות, אני יודע להתמודד עם זה, אבל אם אני נכנס ורואה את האמא
לוקחת את ילדיה לגן ולבית ספר והאבא מזמין אותי לכוס תה, אני מתעלף, אני
מתמוסס.

כי אני משתמש בצבע שמש, כדי להאיר מחשכי ארץ, כיוון שלצערנו, יש בתוך אחינו
עיוורים רבים, חילוניים, חרדים וסרוגים, שהם אנשים נפלאים, אך עיוורים,
אינם רואים שחבל קטיף הוא תחייתנו, שיציאה ממנו היא פשע נורא וחילול השם,
צער השכינה ואובדן דרך.

ואנחנו מחייכים לעמנו, ומאמינים ב"יחד", המוביל את גאולתנו, היחד שהוא מעל
כל פוליטיקה, המאחה את הקרעים, לעומת ההתפוררות המסכנת את עצם קיומנו. אנו
מתעבים אלימות, ביזוי ושנאה. אנו מחייכים ומאמינים בעם ישראל, בנצח ישראל.

