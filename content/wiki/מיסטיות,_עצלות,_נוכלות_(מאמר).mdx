---
title: "מיסטיות, עצלות, נוכלות (מאמר)"
type: "מאמר"
---

## מיסטיות, עצלות, נוכלות

\[הרב שלמה אבינר\]

שאלה: אנשים נעזרים בכל מיני אמצעים מיסטיים כדי לפתור את בעיותיהם:
אסטרולוגיה, קברי צדיקים, קריאה בקפה, מקובלים עושי נסים, העברת אנרגיות,
עין הרע ועוד. האם יש בזה אמת? טוענים שזה מרפא את כל המחלות, ועובדה שזה
פועל! מה שבטוח הוא שאנשים רבים נמשכים אחרי כל אלו. הרי סתרי תורה קיימים
בעולם! לא הכל רציונלי בחיים!

תשובה: אמר רבנו הרב צבי יהודה, שלא כל מה שמספרים הוא נכון, ופתי יאמין
לכל דבר. מאידך אין לכפור בכל דבר, יש גם דברים אמיתיים. מה שבטוח הוא
שהתפשטות דברים כאלה מביאה נזק עצום לאנושות (שיחות הרב צבי יהודה, בראשית
עמ' 310-313) .

אכן נזק גדול של התרגלות לעצלנות ולבטלנות, להזיות ולדמיונות, והתרחקות מן
העמל.

חז"ל לימדונו את דרכה של תורה ש"אדם לעמל יולד" (איוב ה ז), כפי שמסביר
הרמח"ל במסילת ישרים (פרק ט). הכל עמל, גם התפילה היא עמל ולא חגיגת
החושים. גם התעלות רוחנית היא עמל ולא הנאת מתנה מאישיות כריסטמטית..

הקיצור, יצרו מסלול חלופי עוקף תורה, נטול עמל.

בכמה דברים ניכר הנוכל, ואחד מהם הוא כיסו. מרפא אמת אינו מבקש כסף
מאומללים אלא מטרתו להיטיב, ואדרבה הוא מחלק להם כסף.

מיסטיות מזויפת ניכרת על ידי דרישת תשלום על מים קדושים, הוראות קבע על
תיקוני נשמות, ואפילו הצבעה פוליטית עבור כל ברכות העולם הזה והעולם הבא.

גם חכמת ה'קבלה' והחשבונית חסרה על פי רוב, ורבים נתבעו על ידי מס הכנסה.

גם חכמה חסרה על פי רוב, לא מקור קדום ולא הסכמה של גדולי הפוסקים.

ודאי שאנשים נמשכים בגלל סקרנות, בגלל בטלנות, בגלל אכזבה מן המדע. כמובן
לא מדובר כאן בסקרנות מדעית ברוכה אלא בסקרנות חולנית. מעשה קסמים תמיד
קוסם.

ודאי שיש מידי פעם אכזבה מן המדע, ודאי אין לו פתרון לכל, ודאי יש בו
סדקים. אך אין להרחיבם ולדחוף בפנים ים של הבל.

אין טענות כלפי ילד קטן על כך שיש לו מנטליות ילדותית, מנטליות מגית. אך
האדם צריך להתגבר, ולהתבגר ולהשתחרר.

אכן מנוסת התבונה חוצה מגזרים ועמים.

זה פועל?! ודאי! כי שמונים אחוז מהמחלות מתרפאות מעצמן באופן ספונטני. כי
שליש מהכאבים נעלמים בעזרת תרופות דמה, תוצא פלצבו. כדי לוודא אמיתותו של
טיפול צריך מחקר אקראי מבוקר כפול סמיות.

ודאי סתרי תורה קיימים אך כל אלה אינם סתרי תורה. סתרי תורה הם חכמה עמוקה,
שעוסקת בשאלות הכי עמוקות: הנהגת העולם על ידי ריבונו של עולם, משמעות
החיים, שכר ועונש ועוד.

לעומת זאת, כל דברי ההבל והנוכלות האלה הם שטחיים להחריד. הבעיה אינה שהם
לא רציונליים. ודאי שיש דברים מעל השכל, אבל כל הדברים האלה אינם סתרי
תורה, כי שפשוט אינם תורה, אלא מסלול אחר של דת אלטרנטיבית.

במקום עבודת ד', במקום מצוות, ממציאים דברים שלא נמצאים בתורה ולעיתים
חורגים מן התורה.

בוודאי ביקור בקברי צדיקים מוזכר אצל רבותינו, אבל גם המתים מודים, שזה לא
הדבר העיקרי בתורה. גם עין רעה מוזכרת, אך לא במובן השטחי שאנשים מייחסים
לה (עי' עין איה ברכות כ). ודאי רוח הקודש קיימת, אך אינה חלה בזול, אלא
אחרי מסלול ארוך המתואר במסילת ישרים: זהירות זריזות נקיות פרישות טהרה
חסידות ענווה יראת חטא קדושה.

ידוע שאנשים רבים מאמינים באסטרולוגיה, עין הרע וקריאה בקפה. אך אנחנו
תלמידי אברהם אבינו, תלמידי משה רבנו, אומרים: "תמים תהיה עם ד' אלהיך"
ולאיטה האמת תורה דרכה.

