---
title: "לפתוח כדי לנקות"
type: "מאמר"
---

## לפתוח כדי לנקות

\[מ"ראש יהודי"\]

כאמור, בתחילה יש לתת לילד להגיב ולדבר. אם לא ניתן לו לדבר, לא נוכל לטפל.
אם לא ניתן לו לפתוח את פצעיו, לא נוכל לנקות. אבל אחר-כך – צריך לנקות!
צריך לדבר אתו. "עֵת לַחֲשׁוֹת ועת לדבר" (קהלת ג ז) – לתת לבטא, ואחר-כך לדבר
אתו. לפעמים צריך לדבר אתו על תוכן דבריו. לדוגמה, אם הוא אמר דברים לא
מדויקים, כגון שהוא שונא את המורה. אמנם אין זה מוצדק, אבל עובדה, כך הוא
מרגיש – אז צריך לדבר. הילד מתאונן: "אחי קיבל מנה גדולה יותר". גם אם באמת
שתי המנות שוות בגודלן, אין להתכחש לעובדה שהוא חש עצמו מקופח: "אחיך קיבל
יותר ממך? בסדר. בוא נחליף". "לא רוצה!". "אם כן, אתה סתם מתלונן". לא, הוא
אינו מדבר סתם, הוא מרגיש מקופח. כשאני מקשיב, עלי לשמוע שהוא מרגיש מקופח:
"למה אתה מרגיש מקופח? וכי אתה באמת חושב שאני מעדיף את אחיך על פניך? מה
דעתך?". מאוחר יותר עלי להתייחס גם לדבר זה. לא אומר לו: "הפסק עם השטויות
שלך!". אם אומר כך – הוא כבר לא ידבר יותר. לכן אתן לו לדבר, ואחר-כך, כאשר
יהיה זמן מתאים, נדון בסיבות לתחושה רעה זו.

- פורסם בשאילת שלמה 291

