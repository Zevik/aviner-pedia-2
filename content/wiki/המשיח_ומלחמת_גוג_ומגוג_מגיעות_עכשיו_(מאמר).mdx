---
title: "המשיח ומלחמת גוג ומגוג מגיעות עכשיו? (מאמר)"
type: "מאמר"
---

## מות קליני ומלחמת גוג ומגוג

ש: נער טוען שחווה מות קליני וראה גן עדן, גיהינם, משיח, גאולה, ושמלחמת
גוג ומגוג קרובה לבא. כיצד להתייחס?

ת: אין לזה שום ערך.

זה נקרא חוויית סף-מוות (Near Death Experience). בני אדם רבים שהיו במצב
שהוגדר כמוות קליני והתעוררו לחיים סיפרו שחוו חוויה נפלאה: הם חשו שהם
מרחפים מעל גופם ותיארו את שהתרחש בסביבת גופם בשעת מותם; חוו אושר, רגיעה
ושלוות נפש, גופם הפך לרוחני ושקוף, הם ריחפו בתוך מנהרה, פגשו קרובים,
אהובים, ישויות זוהרות, ועוד.

יש שראו בכל אלו התפרצויות אורה מהעולם שלאחר המוות. הפסיכיאטרית
השווייצרית אליזבת' קובלר־רוס (Kübler-Ross) אספה עדויות רבות לתופעה זו
וראתה בה הוכחה לקיומה האלמותי של הנפש. בשלב מסוים שיתפה קובלר־רוס פעולה
עם מתקשר (עיין מדיום) על מנת שיסייע לכמה ממטופליה לתקשר עם קרוביהם
המתים. עבודתה זכתה לביקורת מדעית קשה. הרופא והפסיכולוג ד"ר ריימונד מודי
(Moody) ערך מחקר גדול בנושא וזיהה מכנה משותף רחב לחוויות סף־המוות
המדווחות, אך גם על עבודתו נמתחה ביקורת קשה בטענה שהשמיט דיווחים שלא עלו
בקנה אחד עם תפיסתו המקורית.

במקרים רבים חוויות סף־המוות שונות מאוד זו מזו: חלק מהדיווחים מתארים
חוויה מופלאה ונעימה, אך לעומתם רבים מתארים חוויה מזעזעת של עינויים על
ידי שדים וכדומה. יתר־על־כן, דיווחים על פגישת בני אדם שמתו בעולם הבא
התחלקו לפי אמונות המדווחים: מוסלמים דיווחו שפגשו את מוחמד, נוצרים פגשו
את ישו הנוצרי, ולהבדיל, יהודים דיווחו שפגשו את אברהם אבינו ושאר קדושי
עליון. המסקנה העולה מן ההבדלים בין הדיווחים היא שכל אדם מתאר את החוויה
בהתאם לאמונותיו וציפיותיו. זאת ככל הנראה הסיבה למיעוט דיווחי חוויות
סף־המוות בקרב ילדים שהיו במצב גופני כזה.

קשה לראות בדיווחים על חוויית סף־המוות הוכחה מדעית לחיים שלאחר המוות, שכן
במחקר שכלל 344 נבדקים שהתעוררו ממצב שהוגדר כמוות קליני נמצא כי רק כעשרים
אחוז מהנבדקים דיווחו על חוויית סף מוות (חלקית או מלאה). במקרים האחרים לא
דווח על כל חוויה, ואם כן הרי שניתן לראות בכך הוכחה דווקא לאי־קיומם של
חיים לאחר המוות, לשיטתם של אלו המייחסים משמעות לדיווחים אלו.

פסיכיאטרים סבורים כי מקור החוויה הוא בהזיות הנובעות מערפול החושים.
דיווחים על חוויות דומות ניתן למצוא גם בקרב בני אדם שלא היו במצב שהוגדר
כמוות קליני, אלא כתופעת לוואי למצבים שונים: א. הסם קטמין (Ketamine) הוא
סם הרדמה המפיק הזיות של התנתקות מהגוף וריחוק. מספר מדענים הצליחו לשחזר
את המאפיינים העיקריים של חוויית סף־המוות על ידי הזרקת הסם לנבדקים
בריאים. ב. נטילת סמי הזיה כגון חשיש,LSD ו־DMT. ג. התקפים פסיכוטיים. ד.
התקפים אפילפטיים. ה. גירוי חשמלי של אונת הרקה במהלך ניתוח לטיפול
באפילפסיה. ו. היעדר חמצן במוח או זרימת דם חלשה, כגון בטראומה לאחר אבדן
דם רב, או אפילו באימון טייסים לתאוצה מהירה. ז. רמה גבוהה של פחמן
דו־חמצני בדם. ח. לידה. ט. טראנס מדיטטיבי. י. מיגרנה חזקה מאוד. יא. מצבים
קריטיים כגון רגע לפני תאונת דרכים או בשורה מרה מרופא. יב. דמדומים לפני
הירדמות. כמו כן יש לציין כי בעלי דמיון או רגש מפותחים נוטים לדווח יותר
על חוויות סף־מוות.

חוקרים שחקרו דיווחים על חוויות סף־מוות בקרב אלה שאכן היו במצב של מוות
קליני תלו את התופעה בגורמים שונים: א. פעולתן של תרופות ומשככי כאבים
חזקים. ב. כמות גדולה של אנדורפינים המשתחררים במצב זה ומשרים שלווה. ג.
גירוי עצבי במוח הגורם לתופעת מראה המנהרה שאור בסופה. ד. היעדר חמצן
ברקמות המוח מביא לשמיעת קולות.

באשר לדיווחי האדם על שיחות שהתנהלו סביב מיטתו כאשר נחשב למת – במחקר
שנערך בשנת תשס"ו התברר שבבדיקת דימות תהודה מגנטית למדידת התפקוד המוחי
(fMRI) ניתן לזהות פעילות מוחית על אף שמכשירים רפואיים פשוטים יותר הורו
בבירור על מוות מוחי, כך שאין כל דבר מסתורי בדיווחים על התרחשויות באותו
הזמן. הסבר אחר הוא שהאדם אמנם לא שמע דבר, אך עיבד ושיחזר למפרע את זיכרון
ההתרחשויות בהסתמכו על מידע שקלט בשעה שהתעורר ומידע שקיבל מאחרים לאחר
זמן.

\[Mobbs, D., & Watt, C. (2011). There is nothing paranormal about
near-death experiences: How neuroscience can explain seeing bright
lights, meeting the dead, or being convinced you are one of them. Trends
in Cognitive Sciences (15), 447-449 \[נר באישון לילה עמ' 136 ועיין שם גם
ערך חוויה חוץ-גופית וערך זיכרון מדומה.\]

- 

פורסם בשאילת שלמה 413

