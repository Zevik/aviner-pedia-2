---
title: "פרשת שלח: לאדם שליטה במחשבותיו (מאמר)"
type: "מאמר"
---

"ולא תתרו אחרי לבבכם ואחרי עיניכם" (במדבר טו לט) . כמובן שיש עוד הרבה
עבירות, אלא חז"ל מביאים כי הם שני הסרסורים (רש"י). אם אדם רואה וגם מהרהר
זה גורר לעבירה. זה מובן מאליו. לכן לא להסתכל ולא להרהר. האם אין לאדם
בחירה חופשית? בוודאי שיש לו! מה שרואה מסתכל ומה שלא רואה אינו מסתכל.
ולחשוב? גם בזה יש בחירה חופשית. כיצד? הרי המחשבות מתפרצות פנימה לתוך
האדם ומה הוא יכול לעשות! אלא זה מה שנקרא: "הרהורים". בהרהורים האדם לא
אשם. השאלה מה קורה שניה אחרי ההרהור. אם זה הרהור רע צריך לדחות אותו על
הסף. מאידך, אם זה הרהור טוב, הרהורי תשובה, צריך לגדל אותו, להעצים אותו
ולחזק אותו. אבל לאדם יש שליטה במחשבות אלא אם כן יש לו בעיה נפשית חמורה.
אבל אדם רגיל מה שהוא רוצה לחשוב הוא חושב ומה שלא רוצה לחשוב אינו חושב.
בוודאי יותר קשה לשלוט על המחשבות מאשר על הדיבורים. גם קשה יותר לשלוט על
הדיבורים מאשר על המעשים. כי הדיבורים זורמים בקלות. אבל מה שהאדם רוצה הוא
עושה. יש לו בחירה חופשית ושלטון גמור על המחשבות.

- פורסם בשאילת שלמה 602

