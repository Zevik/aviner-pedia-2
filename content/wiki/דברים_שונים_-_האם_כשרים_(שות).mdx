---
title: "דברים שונים - האם כשרים (שו\"ת)"
type: "שו\"ת"
---

\[מקורות ע"י הרב מרדכי ציון\]

**קוויאר**

ש: האם קוויאר כשר?

ת: קוויאר עשוי מביצי דגים. תלוי באיזה דגים. לכן צריך הכשר.

**חלב נכרי**

ש: אם חלב נכרי הוא אסור כיצד יש אוכלים?

ת: אם יש עליו הכשר של רב, סימן שאינו אסור, אלא ככל חומרה (שו"ת אגרות משה
יו"ד א מז).

ש: האם מותר לספרדים חלב נכרי או אבקת חלב נכרי?

ת: כן, בתנאי שיש הכשר (שו"ת שאילת שלמה א שיד).

ש: האם לזרוק מוצרי חלב נכרי זה בל תשחית?

ת: אם יש הכשר, לתת למי שאינו מחמיר.

**אבקת חלב נכרי**

ש: אבקת חלב נכרי זה דין או חומרה? כיצד נדע?

ת: זו חומרה. כל מוצר שכתוב עליו כשר אך מכיל מוצר פלוני, זה סימן שהוא כשר
אך יש מחמירים בגלל מוצר זה (שו"ת שאילת שלמה א שיד).

ש: האם יש עניין להחמיר?

ת: לא שונה מחומרות אחרות. עיין מסילת ישרים פרק כ (עיין שו"ת הר צבי יו"ד
ס' קג-קד).

**מזון תינוקות**

ש: מה עדיף מזון תינוקות יותר בריא או בלי אבקת חלב עכו"ם?

ת: יותר בריא. אין מחמירים על תינוקות (שו"ת שאילת שלמה א שיד).

**חלב יאק**

ש: האם מותר לשתות חלב יאק?

ת: יאק אסור, אמנם יש לו סימני טהרה, אך אין לו מסורת. לכן גם חלב אסור. יש
מתירים החלב, אך קשה לחדש זאת (חזון איש, הלכות בהמה וחיה טהורה יא, מכתבים
ד' וה').

**תרנגול הודו**

ש: שמעתי שצריכה להיות מסורת במשפחה כדי לאכול תרנגול הודו?

ת:הפוך. תרנגול הודו מותר. ויש משפחות עם מסורת שלא אוכלים (עיין שו"ת משיב
דבר יו"ד כב. כה"ח יו"ד פב כא. שו"ת היכל יצחק יו"ד א כה. וכן הגרי"ד
סולוביצ'יק. נפש הרב רלא).

**שמן גויים**

ש: האם מותר לאכול שמן זית המיוצר על ידי ערבים?

ת: אולי מעורבב עם שמן לא כשר (הרבנות הראשית לישראל).

**ג'לטין**

ש: מה הבעיה בג'לטין? האם הוא כשר?

ת: מוצאו מעצמות. כשר בתנאי שיש הכשר (שו"ת יביע אומר ח יא).

**מזון מלכות**

ש: האם מזון מלכות מותר?

ת: מה שיוצא מן הטמא, טמא, מלבד דבש (בכורות ז ב). ויש ספק אם מזון מלכות
דינו כדבש. לכן אינו מותר אלא לחולה (שו"ת ציץ אליעזר יא נט. שו"ת תשובות
והנהגות ד קפח. ואמר הגר"א נבנצל: "אדמו"ר זללה"ה \[הגרש"ז אוירבך\] אסר
לבריאים לאכול דבש מלכות, ולכן אסור לאכול גם אם ע"י כך יוכל ללמוד תורה
טוב". משנה ברורה ביצחק יקרא ח"ו בסוף עמ' ה. ומה שהוא מוצר יקר שהסגולות
המיוחסות לו לא הוכחו. נר כאישון לילה 189).

**מים כשרים**

ש: האם מים מינרלים צריכים הכשר?

ת: לא. כולם כשרים.

**תרופה עם ג'לטין**

ש: האם מותר לקחת כדור עם ג'לטין?

ת: כן. פוסקים רבים מתירים ג'לטין גם ממקור לא כשר, בגלל שנשתנה צורתו. אך
גם האוסרים יתירו בכדור, כיון שאינו מזון כלל וחסר טעם (ע' שו"ת הר צבי
יו"ד פג. שו"ת מנחת יצחק ה ה. שו"ת ציץ אליעזר ח"ד הקדמה).

**חוט דנטלי**

ש: האם חוט דנטלי עם טעם ושעווה שאין לו הכשר מותר לשימוש?

ת: יש אוסרים ויש מתירים אך ממליצים לכתחילה שיהיה עם הכשר. אך אפשר להתיר
כי בדרך כלל אלו חומרים טבעיים, אינם ראויים למאכל, ואין כאן אלא טעימה
בעלמא. וכן קיסמי שיניים.

ש: ומה לגבי פסח?

ת: אותו דין.

ש: ומה לגבי שבת?

ת: יש לחתוך את החוט מראש, ואם כל פעם שמשתמשים יוצא דם, אסור.

**כשרות אורז**

ש: שמעתי שאין לאכול אורז כי הוא מלא תולעים?

ת: זו תופעה חריגה. די לברור היטב כרגיל.

**כשרות תרופה**

ש: מה דין תרופה בלי הכשר? ומה אם היא על בסיס בשר או חלב? ויטמינים ללא
הכשר?

ת: כל תרופה חסרת טעם היא כשרה וגם לפסח (הליכות שלמה – מועדים ח"ב ד ו
ובהערה. הגרח"פ שיינברג והגרי"ש אלישיב. שו"ת דברי חכמים קפג).

**פרופוליס**

ש: האם פרופוליס שמופרש על ידי דבורים ומשמש כתרופה הוא כשר?

ת: זהו שרף של עצים המועבד על ידי הדבורה ומועבד על ידי רוק של הדבורה כמו
שהדבש מעובד, לכן יש להתיר מספק ספקא, אולי דינו כדבש, ואולי מפני שחסר טעם
לגמרי. אך יש להקפיד שהאלכוהול שמוסיף הינו כשר (עי' שו"ת שאילת שלמה ג
קעז-קעח).

**כשרות טווס**

ש: האם הטווס הוא כשר?

ת: יש לו סימני עוף כשרים, אך אין לו מסורת, לכן הוא אסור (עי' חולין סג ב.
רש"י חולין קטז א. יו"ד פג).

**כשרות ג'ירפה**

ש: האם גירפה היא כשרה?

ת: כן. היא מעלה גרה ומפריסה פרסה. והרס"ג מפרש שזה זמר. אך אסור לאוכלה
בהעדר מסורת.

ש: שמעתי שאסור לאוכלה כי עקב אורך הצוואר לא יודעים איפה לשחוט?

ת: הבלים של ילדים. אדרבה יש מקום רב איפה לשחוט (שו"ע יו"ד כ. ילקוט יוסף
קסג).

