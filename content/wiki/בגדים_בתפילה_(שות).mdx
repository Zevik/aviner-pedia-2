---
title: "בגדים בתפילה (שו\"ת)"
type: "שו\"ת)"
---

\[מקורות ע"י הרב מרדכי ציון\]

**תפילה בבגדי שינה**

ש: האם מותר להתפלל בבגדי שינה?

ת: לא, בשמונה עשרה צריך בגדים כמו מול מלך (שו"ע או"ח צא ומ"ב ס"ק א,
יב-יג).

\[כשהגר"מ פיינשטיין היה מתפלל תפילת מעריב ביחידות בביתו, כשלא היה לבוש
בבגדיו אלא בחלוקו ובנעלי בית, היה מקפיד תמיד להחליף ולהתלבש לגמרי,
ממנעליו ועד לכובע שחבש לראשו, ואפילו את העניבה היה שם, הכל לכבוד תפילת
מעריב ביחידות בביתו. ובפעמים הראשונות שראיתי אותו עושה כך לא הבנתי,
וחשבתי שמתכונן ללכת לאיזה מקום לאחר שהתלבש בהידור, ותלמיד שאל: "לאן
הולכים", וענה לו בתמיהה על שאלתו "להתפלל מעריב". רשומי אהרן ח"א עמ' יט.

וכשהיה הג"ר משה פיינשטיין בבית חולים כשעמד ללבוש להתפלל שחרית, אמר שכמעט
אין ברירה, אי אפשר ללבוש כרגיל לתפילה. אבל גם מסתבר שבבית חולים אין
צורך, דהלר גם אם יבוא מלך לבית חולים, לא ילבשו יותר מחלוק וכדומה, וממילא
נחשב זה כמוכן למלך (מסורת משה ב כב). וכשהראתי פיסקה זו להגר"ש אבינר, הוא
אמר לי: "אני הייתי מתלבש רגיל ברגע ראשון שיכלתי" – רשם מ"צ.\]

**בגד לא נקי**

ש: אם יש לכלוך על הלבנים שלי, אני יכול להתפלל כך?

ת: כן מן הדין. מג"א עו סק"ו. ויש מחמירים. שו"ע הגר"ז שם ד.

**בגדי תפילה**

ש: האם מותר להתפלל במכנסיים קצרים?

ת: זה הכלל – בגד שבו עומדים מול מלך (שו"ע או"ח צח א).

**ידיים בכיסים**

ש: האם מותר להתפלל עם ידיים בכיסים?

ת: לא. אלא כמו מול מלך (שו"ע או"ח צח א).

**תפילה עם תינוק**

ש: מותר להתפלל שמונה-עשרה כאשר קשור על האבא תינוק במנשא מקדימה או אחורה?

ת: רק אם אין ברירה (מ"ב צו סק"ב).

**תפילה עם סנדלים**

ש: האם מותר להתפלל עם סנדלים?

ת: כן אם הרגלים נקיות (שו"ע או"ח צא ה. שו"ת שאילת שלמה ג ל).

**יחף**

ש: האם מותר להתפלל יחף?

ת: לא. רק כמו שעומדים בפני מלך (שו"ע או"ח צא ה).

