---
title: "העם עם שדרות"
type: "מאמר"
---

## העם עם שדרות

\[הרב שלמה אבינר\]

אם נשאך רוחך לנסוע לשדרות - סע! אין זה מסוכן ממש. בשביל מצוה, על פי
ההלכה, לוקחים סיכון זעיר (פת"ש יו"ד קנז בשם תפא"י ברכות סוף פרק א) . קל
וחומר בשביל מצוה גדולה של יישוב הארץ - שכידוע עליה מוסרים את הנפש. אחינו
שבשדרות נמצאים שם לאורך שנים - אז אתה יכול להיות שם כמה ימים.

ואם גר אתה בשדרות, אנו מסתכלים עליך בהערכה ובהערצה על עמידתך האיתנה על
הגבול. מעשה ביהודי שאמר לחזון איש: אני גר על הגבול, אולי אעבור פנימה?
השיב לו: אם מי שגר על הגבול יעבור פנימה, אז הפנימה יהפוך לגבול...

אבל, תושב שדרות יקר, אם רצונך לצאת לזמן מה כדי לנוח, כדי להחליף כוח, גם
זה נחשב מצוה. אף קצין קרבי צריך לפעמים להתאוורר ולנוח.

אשרי העם היושב בציון, שיש לו אזרחים מוסריים, אזרחי שדרות המכירים את
חובתם, ואזרחים מחוץ לשדרות שמכירים אף הם את חובתם. ואנו מחכים שממשלתנו
תוסיף מוסריות ותבין שחובתה היא להילחם נגד הרשע ההופך אנשים לאומללים.

נגד הרעים שבבני אדם, נגד חיות אדם, אין לפעול בפייסנות ובסבלנות אלא בתוקף
ובמלחמתיות. אמר פעם בכנסת איש פוליטי בכיר: "כשהערבים יניחו את נשקם, לא
תהיה עוד מלחמה, כשישראל תניח את נשקה, לא תהיה עוד ישראל!" (בנימין
נתניהו).

כולנו יחד נתחזק ונתאמץ, עברנו בהיסטוריה שלנו דברים קשים לאין ערוך. גם את
זה נעבור.

כל המסתכל בעין פקוחה על הקורות אותנו במאה שנים האחרונות, רואה בעליל
שריבון העולמים החליט להחזיר את שכינתו לציון ולפקוד את עמו.

אנו יודעים את דרכנו, אנו אוחזים בדרך, אנו מביטים נכוחה ישר אל האור, אנו
ממשיכים, אנו מתחזקים, אנו מתגברים, אנו מתגדלים, אנו חותרים אל חוף
מבטחים, אנו נגיע אל הימים הטובים.

