---
title: "מה הפיתרון למסורבות הגט? (מאמר)"
type: "מאמר"
---

ש: מה יהיה עם מסורבות גט? הן מסכנות וסובלות, ומה אנו עושים עבורן? מה עם
הרעיון של הסכם טרום-נישואים, כגון ההסכם לכבוד הדדי, לתשלום דמי מזונות
גבוהים על ידי מעכב גירושין?

ת: כמעט כל הרבנות אסרו, כמעט כל גדולי הפוסקים אסרו. יש בזה חשש גט מעושה,
כלומר שהבעל נותן בכפיה, ואז האשה לא נחשבת מגורשת, והילדים מנישואים חדשים
ייחשבו לממזרים.

ש: ומה בכיוון השני. האיש יכול לתת גט לאשתו בל כרחה?

ת: מן התורה כן. אבל חרם דרבנו גרשום אוסר לגרשה בל כרחה.

ש: אז יש גם גברים מסורבי גט ולא רק נשים?

ת: יש. יש קצת יותר מסורבי גט מאשר מסורבות גט, כמובן גם אלו וגם אלו
מסכנים.

ש: למה יש יותר גברים מסורבי גט?

ת: איני יודע. אולי בגלל שגם מסורב גט, חייב לשלם מזונות לאשתו, ואפילו אם
חיים בנפרד. אז יש פחות לחץ על האשה להסכים.

ש: בעצם למה יש שמעכבים מתן גט?

ת: או סחטנות כספים או נקמנות או קנאה.

ש: אז אם לא הסכם טרום-נישואים, מה הפתרון?

ת: הבעיה אינה חדשה, ויש פתרונות רבים, מלבד מזונות עונשים גבוהים, או
ביטול מזונות לאשה. יש "הרחקות דרבנו תם": נידוי, איסור צירוף למנין, עליה
לתורה, לימוד תורה וכדומה. בית סוהר, שלילת רשיון, שלילת דרכון, שלילת
חשבון בנק, עיכוב יציאה מן הארץ.

ש: וכל זה עוזר?

ת: לצערנו ,לא תמיד יש רשעים עקשנים, שגם בית סוהר לא עוזר. בית הדין ממליץ
כליאה עם אסירים בטחוניים, כליאה בבידוד, שינה בלי מזרון, איסור רכישת
מצרכים בחנות בית סוהר, אי קבלת מזון כשר למהדרין ועוד.

ש: אם אחרי כל זה יש עדיין מסורבות גט או מסורבי גט, סימן שיש בעיה חמורה?

ת: ודאי. אך יש לראות הכל בפרופורציה בחיים. אלה מקרים נדירים. כמובן אין
זה פותר את הבעיה של הסובל, אך כאשר אנו באים לשפוט שיטה, יש לבחון מה
הרוב. הרמב"ם מזכיר עיקרון זה במורה נבוכים. חיים הם טובים, אך לפעמים יש
שיטפון. אך הטוב גובר על הרעה. השמש היא טובה, על אף שלפעמים יש מכת שמש או
שריפה. יש לראות הכל בפרופורציה.

ש: כמה יש מסורבות גט?

ת: לפי הנהלת בתי הדין, בערך 150, וגברים קצת יותר. יש אומרים שיש להכפיל
מספרים אלו. תלוי איך המגדירים מסורבת גט. על כל פנים אין זה אלפים, עשרות
אלפים ומאות אלפים. ועוד פעם, אין זה פותר את החובה לפעול כמה שאפשר אפילו
עבור אדם אחד. על כל פנים, לא זאת הבעיה הראשית במדינת ישראל בתחום
הגירושין.

ש: ומה הבעיה הראשית?

ת: הגירושין עצמם. זה אסון. יש בערך שליש גירושין, כלומר 15,000 לשנה בערך!

ש: כל כך הרבה!

ת: יש מדינות עם יותר. ארצות הברית 45%, בריטניה 53%, איטליה, שוודיה 64%.
כמובן, אין זה מנחם.

ש: למה כל כך הרבה אנשים מתגרשים? מה מפריע להם בנישואים?

ת: בני הזוג נותנים כל מיני סיבות: פערים דתיים ותרבותיים, קשיים כלכליים
עקב בן או בת הזוג, חילוקי דעות בדבר חינוך.

ש: כל זה ניתן לפתרון.

ת: ודאי. יש גם טענות של אלימות, הפרעה נפשית, התמכרות לסרטי תועבה ולזנות,
בגידה, חוסר פוריות ועוד.

ש: זה כבר יותר קשה...

ת: נכון. אך כמעט הכל ניתן לפתרון. אם יש מידות טובות ובמיוחד לב טוב, אפשר
לפתור יחד כמעט כל בעיה, ועוד יותר למנוע אותה מראש.

ש: כל כך פשוט...

ת: כן, כל כך פשוט. ואהבת לרעך כמוך.

- פורסם בשאילת שלמה 550

` [[קטגוריה: עבודת הזוגיות (מאמרים)]`

