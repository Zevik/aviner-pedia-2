---
title: "פרשת וארא - האושר לעזור לשני"
type: "מאמר"
---

## פרשת וארא - האושר לעזור לשני

\[עריכה: יוסף אברמסון\]

"וגם אני שמעתי את נאקת בני ישראל אשר מצרים מעבדים אתם" (שמות ו ה) . מה
פירוש גם אני? מי עוד אחר צריך לשמוע? על זה יש סיפור. פעם בא סוחר גדול אל
החתם סופר וביקש את עזרתו. אמר שנקלע לחובות כלכליות רבות ורוצה את עזרת
הרב. השיב לו הרב: יש לך אח עני ואביון. אתה לא עוזר לו ועוד מתעלם ממנו!
אמר לו העשיר "כשאפטור את הבעיה שלי ואחזור להיות עשיר אני אעזור לו". השיב
לו זה לא הולך ככה. אם אתה לא עוזר לו ד' לא יעזור לך. כמו שכתוב "וגם אני
שמעתי את נאקת בני ישראל". מה זה "וגם"? מי עוד שמע את הנאקה?! אלא כל אחד
שמע את נאקת חבירו. כל אחד עזר לחבירו. כשכל אחד עזר לחבירו אף רבש"ע שמע
את נאקתם. לכן, סיים החת"ס, אתה תעזור לאחיך וד' יעזור לך.

זה גם יסוד הנישואין. שכל אחד לא יהיה מרוכז בעצמו אלא יעזור לבת זוגו/בן
זוגו. בודאי שמותר לו להיות מוטרד בשאלות עצמו. אבל קודם על האדם להיות
מאושר לעזור לבת זוגו/בן זוגו ואז גם הבעיות שלו תיפטרנה.

- פורסם בשאילת שלמה 371

