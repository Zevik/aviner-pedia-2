---
title: "הופעות"
type: "תרבות המערב (שו\"ת)"
---

**מופעי זמר חסידיים** ש: שמעתי שרבנים גדולים אסרו מופעי זמר חסידיים
גדולים, מה הסיבה?

ת: גם אם בטוחים אנו שנשים לא ישירו, וכן שיישבו בצורה כזו שגברים לא
יסתכלו על נשים, וכן שאין בעיה של זמרא בזמן הזה (שו"ע או"ח תקס ג. מ"ב שם.
פסקי תשובות שם) – הרי יש בעיה קשה שגברים ונשים מתערבבים לפני המופע
ואחריו.

רבותינו אמרו: "סקבא דשתא רגלא" (קדושין פא א). רש"י פירש: "ריעוע של ימות
השנה לייחוד ולעברה, ימות הרגל, שיש קבוצות של אנשים ונשים לשמוע דרשה
ונותנים ונושאים זה עם זה". כלומר לפני הדרשה ואחרי הדרשה הם משוחחים יחד.
והתוספות פירשו: "ונותנים עין זה על זה", כלומר מסתכלים אלו על אלו.
והוסיפו: "ויש אומרים לכך נהגו להתענות לאחר פסח ולאחר סוכות". כלומר
תעניות בה"ב.

ולמה לא ביטלו חכמים את הדרשה? כי הדרשה היא דבר קדוש והכרחי להוסיף תורה
וקדושה. ואין הם אחראים על כך שעקב זה יש חוטאים. אבל מופע זמר אינו דבר
הכרחי, והוא כשלעצמו כרוך בבעיות, ולכן אין סיבה לארגנו כאשר הוא גורר
ערבוב מינים.

והרמב"ם כתב: "חייבים בית דין להעמיד שוטרים ברגלים שיהיו מסבבין ומחפשים
בגנות ובפרדסים ועל הנהרות כדי שלא יתקבצו לאכול ולשתות שם אנשים ונשים
ויבואו לידי עברה. וכן יזהירו בדבר זה לכל העם כדי שלא יתערבו אנשים ונשים
בבתיהם לשמחה" (הלכות יום טוב ו כא). וכתב הכסף משנה שהמקור באותה גמרא
בקידושין. והביא השולחן ערוך דבריו וסיים: "אלא יהיו כולם קדושים" (שו"ע
או"ח תקכט ד).

וכתב המשנה ברורה: "הנה באמת דבר זה החיוב תמיד להזהיר ולמחות מי שיש בידו,
אלא שברגל מצוי הקלקול יותר" (ס"ק כא ועיין שעה"צ כא).

