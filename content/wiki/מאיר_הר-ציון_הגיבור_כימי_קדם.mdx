---
title: "מאיר הר-ציון: הגיבור כימי קדם"
type: "מאמר"
---

## מאיר הר-ציון: הגיבור כימי קדם

עלה למרומים מאיר הר-ציון מלוחמי יחידה 101, מפקד סיירת הצנחנים הראשון
ומגיבורי פעולות התגמול שאחרי קום המדינה, אשר זכה לעיטור העוז.

דמותו אומרת לנו שיצאנו מן הגלות העלובה וחזרנו אל ימי הגבורה והעוז כימי
קדם.

הוא היה אדם בלי חת ובלי מורא, שעוד בגיל צעיר עשה מבצעים נועזים, היה חייל
הכי נועז של יחידה 101, ויש אומרים שהיה החייל הכי טוב שקם לצה"ל. הוא ידע
לא רק לתת פקודות אלא לצעוד קדימה כלוחם מתוך הרגשה בטוחה של השטח. ולכן לא
בכדי הוא מונה קצין בלי קורס קצינים.

גם אחרי שנפצע אנושות, ניצל בנס, והוגדר כנכה צה"ל, הוא המשיך להשתתף
במלחמת ששת הימים. ואף במלחמת יום הכיפורים חילץ פצועים מהשטח הסורי וכמה
פעמים התחזה כמת כשעברו על ידו אויבים.

גם בתחום המדיני-האידיאולוגי הוא נקט עמדות ארץ-ישראליות אמיצות ואף פעל
למענן בכל יכולתו.

הוא מזכיר לנו את גיבורי דוד אשר לחמו באומץ רב בכל התנאים ובכל המצבים
כגון "בניהו בן יהוידע בן איש חי רב פעלים מקבצאל, הוא הכה את שני אראל
מואב, והוא ירד והכה את האריה בתוך הבאר ביום השלג. והוא הכה את איש מצרי
אשר מראה וביד המצרי חנית וירד אליו בשבט ויגזל את החנית מיד המצרי ויהרגהו
בחניתו" (שמואל ב כג כ-כא).

וזכורני שבצעירותי באחת העליות של גוש אמונים בשומרון, חבר שעמד על ידי
הראה עליו באצבע ואמר לי: "יודע אתה מי האיש הזה ההולך קדימה לפני כולם"?
"לא. איני יודע", אמרתי. אז הוא אמר בקול רועד ובחרדת קודש: "זה מאיר
הר-ציון"!

תהא נשמתו צרורה בצרור החיים עם כל גיבורי ישראל כדברי הרמב"ם (הלכות מלכים
ז טו): "וכל הנלחם בכל ליבו בלא פחד, ותהיה כוונתו לקדש את השם בלבד...
ויזכה לו ולבניו עד עולם, ויזכה לחיי העולם הבא: שנאמר 'כי עשה יעשה ד'
לאדוני בית נאמן, כי מלחמות ד' אדוני נלחם. . . והייתה נפש אדוני צרורה
בצרור החיים, את ד' אלוהיך'" (שמואל א כה כח-כט).

- פורסם בשאילת שלמה 326

