---
title: "לימוד תורה בט' באב - וכשחל בשבת (מאמר)"
type: "מאמר"
---

## האם מותר ללמוד תורה בתשעה באב ?

\[ראיין והוסיף מקורות: הרב מרדכי ציון\]

ש: האם השנה, בשבת שחל בו תשעה באב, מותר ללמוד תורה אחרי הצהרים?

ת: זו מחלוקת. יש שאסרו אבל הט"ז מאוד מפקפק על מניעת לימוד תורה בשבת,
וכותב שמי שלומד אחר חצות לא הפסיד שכרו והמשנה ברורה כותב שנראה שיש לסמוך
עליו (מ"ב תקנג סק"י).

ש: והמחמירים לא ילמדו כלל?!

ת: לא. החזון איש היה מחמיר ללמוד אז רק דברים המותרים בתשעה באב (אורחות
רבנו ח"ב עמ' קלו). אבל אדרבה הריעב"ץ כתב בסידורו שאין לימוד בשבת את
"הדברים הרעים" שמתאימים לתשעה באב.

ש: בסיכום מה לעשות?

ת: עיין בספר "תשעה באב שחל להיות בשבת" ליקוט כל השיטות. ונראה שכן יש
ללמוד כרגיל, וכל אחד ישאל את רבו.

ש: יש דיון לגבי תשעה באב עצמו אם מותר ללמוד את אותם הדברים המותרים גם
דרך פלפול ומשא ומתן שיש בזה עונג רב. מה לגבי שבת אחרי הצהרים לשיטת
המתירים?

ת: בזה גם המחמירים יתירו (פסקי תשובות תקנג ד), וכן מותר לתת שיעור ולא
לבטל שיעור קבוע (שם).

ש: ובתשעה באב עצמו מה מותר ללמוד?

ת: כתוב בשולחן ערוך שאסור ללמוד תורה נביאים כתובים משנה מדרש גמרא הלכות
אגדות כי פיקודי ד' ישרים משמחי לב ,אבל מותר ללמוד איוב ודברים רעים
שבירמיה, מדרש איכה – וכל אלו עם פירושים, ופרק אלו מגלחים שבמועד קטן
(שו"ע או"ח תקנד א-ב).

ש: מה עם אגדות החורבן בגיטין בפרק ה?

ת: גם מותר. וכן אגדות החורבן שבפרק חלק (מ"ב שם סק"ג).

ש: ומה עם ספרי מוסר?

ת: ודאי טוב. הרי ענין הצום הוא לעורר לתשובה. זה מוזכר במאירי לגבי אבל
("ויראה לי שלא נאסרו דברי תורה לאבל אלא דרך לימוד וגירסא, אבל לעיין
בספרים המעוררים לבו של אדם לתשובה לא נאסר ולא עוד אלא שראוי לעשות כן".
מאירי מועד קטן כא א).

ש: וסיפורי צדיקים הם גם כמו ספרי מוסר?

ת: כן. מעוררים לקדושה ולטהרה (פסקי תשובות תקנד ב).

ש: קודם הזכרנו שאין לעסוק בפלפולים אבל לפעמים זה בא לבד?

ת: כן. בעיה ידועה. עיקר האיסור הוא לכוון לכך וללמוד מראש בדרך הזו. עיין
משנה ברורה (תקנד סק"ד). אבל אם אדם לומד בפשטות, אך הפלפולים והחידושים
צצים מעצמם, כדרך הלומדים, כותב ערוך השולחן שאין בזה עוון (ערוה"ש שם ד).
קשה לעמוד בזה ולדעת גבולות. אך יש להתאמץ.

ש: אך שמעתי סיפורים על תלמידי חכמים שממש למדו תורה כרגיל בתשעה באב?

ת: כן. כך סיפר הרב מלובביץ האחרון על המלמד שלו, שלמד אז והצדיק את עצמו
שזה היום היחיד שיש לו זמן ללמוד והוא מוכן להיענש על זה בגהינם (סיפר הרבי
מליובאוויטש: "זכורני בילדותי שבתשעה באב מצאתי את המלמד דרדקי \[שלמדני
גמרא\] יושב בחדרו ולומד גמרא \[בהסוגיות שאין לומדים בתשעה באב\]. במשך כל
השנה היה עסוק בלימוד עם התלמידים ולא היתה שעתו פנויה כ"כ ללמוד לעצמו,
ולכן, ניצל את ההזדמנות שאינו צריך ללמוד עם התלמידים בתשעה באב בשביל
ללמוד לעצמו. ובמענה לשאלתי: היתכן?! הרי למדנו בשו"ע שאסור ללמוד בתשעה
באב – השיב לי: אם צריכים להלקותני בגהינם – מוטב שילקוני עבור לימוד
התורה"!... שיח שרפי קודש עמ' 178. וכן בצל החכמה עמ' 29).

ש: גם על הרוגצ'ובי מספרים כך?

ת: טוב, הרוגצ'ובי היה באמת מיוחד, הוא טען שהוא אנוס ואינו יכול לחדול
מללמוד אפילו שניה. יש אומרים שזאת הסיבה שלא הסתפר מחשש ביטול תורה אצל
הספר (סיפר הג"ר אברהם שפירא שהרוגצ'ובר היה לומד תורה בתשעה באב כי לא היה
יכול להתאפק. ובאבלות על אמו הוא "הידר" לא ללמוד, אבל באבלות על אביו הוא
לא "הידר" ולמד. והסביר זאת כך, משום שאמו היתה אשה פשוטה והיא תקפיד אם
הוא לא יהדר וינהג כהלכה הקבועה לרבים, אבל אביו שהיה תלמיד חכם, יודע
שללמוד זה יותר חשוב... ראש דברך מהרב יצחק דדון עמ' רכה. ועיין בספר דרך
שיחה בשם הגר"ח קניבסקי ח"א עמ' תפז: "שהגאון הרוגאצ'ובר למד בתשעה באב,
וכשנשאל על כך ענה כי רוצה לטעום טעם גיהנום על לימוד תורה. אכן הטעם
האמיתי שלו היה על פי מה שאיתא בירושלמי \[מו"ק פ"ג ה"ה\] שמי שלהוט אחר
התורה מותר ללמוד בזמן האבילות, רק שלא רצה לומר כן על עצמו, ולשואלים אמר
תירוץ אחר. ומצינו כה"ג ברבינו תם ז"ל, שהניח לכוהן לשמשו, וכשנשאל על כך
אמר כי היום אין עבודת המקדש. שאלוהו אם אין קדושת כהונה היאך נושא כפים?
ושתק \[מרדכי גיטין ס' תסא עמ' ט\]. וכתב הט"ז שהטעם האמיתי שלו היה כי מה
שאסור להשתמש בכוהן כי זהו לצרכו, אבל לשמש אדם כר"ת זאת הנאתו של הכוהן,
רק שאת זאת לא יכול היה ר"ת לומר על עצמו". ט"ז או"ח קכח ס"ק לט).

ש: אבל מי שיש לו חשק ללמוד תורה, יש לו די מה ללמוד בדברים המותרים?

ת: נכון. אבל כידוע אין אדם לומד תורה אלא במה שליבו חפץ, אך כל אלו
הסיפורים שלא נוגעים לנו הקטנים (בס' מנחת תודה עמ' טו, הוסיף הגרח"ק: כשבא
לנחם כ"ק האדמו"ר מצאנז, שאל להגר"ח על דברי הירושלמי הנ"ל מה טעם ההיתר
הרי יכול ללמוד דברים המותרים? וענה שכנראה אין נוח העיסוק בענין שאין עוסק
בו כעת. ועוד, הגר"א דושניצר אמר בישיבה בשם הח"ח שמי שקשה לו ללמוד דברים
המותרים בערב ט' בערב יכול ללמוד כרגיל, רק הוסיף הגר"ח שכשהוא לעצמו שאל
החזו"א לא הסכים להתיר לו אפילו בערב ט' באב שחל בשבת. ואמר האדמו"ר מצאנז
שהחילוק פשוט, שהחזו"א ידע שהוא ילמד גם דברים המותרים ולא יתבטל ע"כ אסר
עליו, משא"כ כל בני הישיבה). גם לא תמיד יש להאמין לכל הסיפורים בנידון...

ש: למשל?

ת: יש סיפור כזה של הבן איש חי על אדם שלמד בשעת אבלותו והגר"ח קניבסקי כתב
שלא יתכן (והבן איש חי בספרו בניהו \[בן יהוידע על ש"ס על גמרא ברכות כד
ב\] סיפר שגאון אחד היה לו חשק נפלא ללמוד תורה, וכשאירע לו אבלות המשיך
לעסוק בתורה בסתר, וחבריו הוכיחוהו ע"ז שהרי אבל אסור בדברי תורה, והשיב
להם ידעתי כי אני עובר ע"ד חכמים ובודאי יקבל עונש ע"ז ביום הדין אך מוכן
הוא לסבול ולקבל העונש ברצון, כי לא יוכל להתאפק לסבול הצער מביטול תורה
שקשה עליו כמות. ומובא בשו"ת יביע אומר ח"ב יו"ד ס' כו. ועל המעשה הזה, אמר
הגר"ח קניבסקי: "סיפור זה שקר". חוברת דרך תורה עמ' ק-קא. ומוסבר שם בהערה
שבספר דרך שיחה \[ח"ב עמ' תקיא\] שכתב הסטייפלר שהעינוי הקשה ביותר בתשעה
באב הוא האיסור בתלמוד תורה. ועפי"ז יש לפרש שמה שהשיב הגרח"ק ש'סיפור זה
שקר', הכוונה היא שכמות שהוא לא ניתן להיאמר, שאדם שהוא 'גדול' לא יכול
לעשות נגד השו"ע, וע"כ שלא היה זה טעמו האמיתי של אותו גדול, אלא טעמו משום
שהיה להוט אחר התורה. או אפשר לפרש שבמעשה הנ"ל שהביא הבן איש חי שאותו
גדול החביא עצמו חדר בתוך חדר וביאר שהיה עושה כן משום שקשה לו לפרוש
מלימוד תורה הגם שיקבל עונש ע"ז, פרט זה הוא שקר, שמפני מה עשה כן בסתר,
שאם באמת היה להוט אחר התורה לא היה צריך להחביא עצמו ולמנוע מאנשים אחרים
שיבואו לנחם אבלים. אמנם יש לתרץ שבאמת אמר כן משום ענווה, כמו הרוגאצו'בר.
ומה שלא למד ברבים, משום שאנשים לא יבינו שעפ"י דין מותר לו ללמוד, ולא רצה
לעורר טענות על עצמו פן יחשדו בו, ויעבור על והייתם נקיים).

ש: אבל יש גם סיפורים שהם אמת?

ש: ומה עם יש צורך למורה הוראה לכתוב תשובה בתשעה באב?

ת: זה מיוחד ופוסקים אדירים גדולי עולם כתבו תשובות בתשעה באב להציל עגונות
(עיין שו"ת המהרש"ם \[א פד\] שציין שכתב תשובה זו ביום תשעה באב. והיתכן?
הרי תורתו של גאון זה היתה בלולה מכל התורה כולה, וכיצד זה כתב את התשובה
ביום שבו אסור ללמוד? הוא עצמו מיישב את הדברים באומרו שהתשובה עוסקת בהיתר
עגונה דחוף, והרי נאמר שמי שעוסק בכך בונה אחת מחורבות ירושלים, ומה יותר
מתאים לעסוק במצווה זו מיום תשעה באב, שבו אנחנו מתאבלים על חורבנה של
ירושלים... מובא בעלינו לשבח מהג"ר יצחק זילברשטיין – דברים עמ' תקל. אגב,
בשו"ת הב"ח החדשות סוס"י סד כתוב שכל המתיר עגונה אחת "כאילו בנה אחת
מחורבות ירושלים", אך בשו"ת מהרש"ם שם מובאת מימרא זו בשם כה"ר אהרן
חייוואן זלה"ה, ולשונו ש"כל הזוכה להתיר עגונה אחת בזמן הזה, כאילו בנה אחת
מחורבות ירושלים העליונה". אש התורה על הגר"א קוטלר ח"ב עמ' רמה הערה 29).

ש: ובסיכום?

ת: ללמוד רק מה שמותר ללמוד והלוואי שבכל חיינו נספיק ללמוד מה שמותר ללמוד
בתשעה באב.

פורסם בשאילת שלמה 398

