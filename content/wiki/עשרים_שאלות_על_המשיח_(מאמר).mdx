---
title: "עשרים שאלות על המשיח (מאמר)"
type: "מאמר"
---

## עשרים שאלות על המשיח

\[הרב שלמה אבינר\]

**א. מה יהיה תפקידו של המשיח לפני שיהיה משיח?**

\- מלך (רמב"ם הלכות מלכים יא א).

**ב. האם מלך ממש או במובן ציורי-סמלי כגון תלמיד חכם?**

\- מלך ממש, המלך שעליו מדובר בעשרה פרקים קודמים בהלכות מלכים לרמב"ם.

**ג. מה יהיה תפקידו?**

\- להחזיר את מלכות בית דוד כמו שהייתה בעבר (שם יא א מופיע פירוט).

**ד. כיצד נדע מי המשיח?**

\- צריך שש אמות מידה גם יחד: א. מלך. ב. מבית דוד. ג. לומד תורה. ד. מקיים
מצוות. ה. כופה את האומה לקיים מצוות. ו. לוחם מלחמות ד' (שם יא ד).

**ה. כיצד יכפה את קיום המצוות?**

\- כמו מלך שמחוקק חוקים ודואג לקיומם.

**ו. מַהן מלחמות ד'?**

\- מלחמות ממש כמו שדוד לחם: "...במשיח הראשון שהוא דוד, שהושיע את ישראל
מיד צריהם, ובמשיח האחרון שיעמוד מבניו שמושיע את ישראל מיד בני עשו" (שם
יא א).

**ז. מה ההגדרה של מלחמות ד'?**

\- "ותהי מחשבתו ומגמתו להרים דת האמת ולמלאות העולם צדק ולשבור זרוע
הרשעים ולהילחם מלחמות ד'. שאין ממליכים מלך תחילה אלא לעשות משפט ומלחמה,
שנאמר: ושפטנו מלכנו ויצא לפנינו ונלחם את מלחמותינו" (שם ד י), וכן אמרה
אביגיל על דוד שלחם מלחמות ד' (שמואל א' כה כט).

**ח. אדם שעומד בשישה תנאים אלו הוא ודאי משיח?**

\- לא. הוא "בחזקת משיח", כלומר בעל נתונים של משיח, לכן מתייחסים אליו
כמשיח עד אשר יתברר אם הוא משיח או לא (שם יא ד).

**ט. ומה התנאים כדי שיהיה משיח ודאי?**

\- יש ארבעה תנאים: "אם עשה והצליח וניצח כל האומות שסביבו ובנה מקדש וקיבץ
נדחי ישראל, הרי זה משיח ודאי" (שם יא ד).

**י. ואם לא הצליח אז הוא משיח שקר?**

\- לא. מי שעמד בשישה תנאים אלה הוא מלך כשר (שם יא ד).

**יא. האם יש בימינו משיח ודאי?**

\- לא. כי אין אדם העומד בארבעת התנאים שלו.

**יב. האם יש חזקת משיח?**

\- לא. אין גם אדם העומד בששת התנאים של חזקת משיח.

**יג. מתי יבוא המשיח?**

\- איננו יודעים. "לא יחשב הקִצין. אמרו חכמים: תיפח דעתן של מחשבי קצין"
(שם יב ב).

**יד. איך ייראה המשיח וכיצד יפעל?**

\- איש אינו יודע בדיוק, "וכל הדברים האלו וכיוצא בהן, לא ידע האדם היאך
יהיו עד שיהיו" (שם יב ב).

**טו. המשיח לא יחזיר את עם ישראל בתשובה?**

\- הוא ינהיג את האומה על פי התורה (שם יא ד). מי שיחזיר בתשובה הוא אליהו
הנביא (שם יב ב).

**טז. איזו דמות מוכרת דומה למשיח?**

\- דוד המלך (שם יא א).

\- עוד דוגמא?

\- בר כוכבא, שרבי עקיבא וכל חכמי דורו אמרו עליו שהוא המלך המשיח (שם יא
ג).

**יז. אבל הוא לא היה משיח?**

\- הוא היה בחזקת משיח ולא ודאי משיח. כשמת בעוונותינו התברר שאינו משיח
(שם יא ג).

**יח. האם המשיח צריך לעשות נסים?**

\- לא. והא ראיה שלא ביקשו מבר כוכבא שיעשה נסים, שאז מיד היו קובעים שאינו
משיח (שם יא ג).

**יט. מה עלינו לעשות כדי לקרב את ביאת המשיח?**

\- להתחזק במידות טובות, בחסד, ביראת שמים, בלימוד תורה, בקיום כל המצוות,
בין אדם למקום ובין אדם לחברו, במצוות הארץ ובבניין הארץ, בשבת ובכשרות,
באהבת הבריות ובהליכה לצבא, בלימוד הלכה ובלימוד אמונה.

**כ. זה ייקח זמן?**

\- איננו יודעים, ואנו מחכים למשיח בכל יום שיבוא (י"ג עקרי אמונה לרמב"ם,
ועיין הלכות נזירות ד יא).

