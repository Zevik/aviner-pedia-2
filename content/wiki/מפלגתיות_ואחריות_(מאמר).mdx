---
title: "מפלגתיות ואחריות (מאמר)"
type: "מאמר"
---

## מפלגתיות ואחריות

\[ראיין: הרב מרדכי ציון\]

ש: מה הרב אומר על התסבוכת העכשווית שנוצרה ביחס להצטרפות הבית היהודי
לממשלה?

ת: באיזו תסבוכת מדובר? אני לא איש פוליטיקה.

ש: הרב רוצה לומר שהוא במפלגת יחד ולכן אינו רוצה להביע דעה ביחס לבית
היהודי?

ת: לא נכון. אני לא שייך לא ליחד ולא לבית היהודי ולא לימין ולא לשמאל. אני
שייך לעם ישראל. רק לקראת הבחירות יש צורך לשקול איפה יש הטוב ברובו והרע
במיעוטו. כי באף מפלגה אין כל האמת, כל הצדק, כל היושר. לכל מפלגה יש מעלות
ולכל מפלגה יש חסרונות. רק כל המפלגות גם יחד יוצאות את עם ישראל הבריא
והשלם. לכן אחרי הבחירות אנחנו חוזרים כולנו להיות רק כלל-ישראלים.

ש: יש אומרים שאם הבית היהודי לא יצטרף לקואליציה, ראש הממשלה נתניהו לא
יוכל להרכיב ממשלה ואז תוקם ממשלת שמאל. זו בעיה לדעת הרב?

ת: כולם אהובים, גם הימין גם השמאל .אבל בימין יש עתה יותר טוב מאשר בשמאל,
הן ביחס לתורה ולקדושה, הן ביחס לדבקות הלאומית. ולכן זו לטובת האומה שתהיה
ממשלת ימין.

ש: האם לדעת הרב הבית היהודי צריך לוותר על תיקים כדי להצטרף לממשלה או
שטובת המפלגה קודמת?

ת: אין כאן שאלה! וודאי טובת האומה קודת לטובת המפלגה! אמנם כל מפלגת
חושבת: אני ואפסי עוד, אבל אין זה נכון. טובת האומה קודמת לטובת המפלגה.

ש: אבל האם תביעת הבית היהודי לתיקים צודקת או לא צודקת?

ת: איני יודע. התיקים צריכים להיות מחולקים בצורת פרופורציונלית לגודל
המפלגה. כך צודק. אבל לפעמים אומרים לאדם וכן לגוף פוליטי: אל תהיה צודק,
תהיה חכם. וחכמה היא שגוש הימין יהיה בשלטון. נכון שפוליטיקאיים יותר
דואגים לכיסא אבל לפעמים צריך אחריות לאומית, שיותר חשוב מן הכיסא.

ש: זה חוסר אחריות?

ת: כן. אני זוכר מאמר שכתב סבא שלי, ר' מאיר לוי פלאם, שעיקר כוחו היה
כנואם, ובכל חייו כתב רק מאמר אחד: אחריות. תירגמתי אותו מיידיש לעברית
וצירפתי אותו לספר שלי טל חרמון על התורה, ובמאמר הזה הוא כתב שפעמים רבות
הציונות-הדתית אינה מגלה אחריות כמו הציונות-הכללית והיא מפקירה הרבה דברים
מאוד חשובים לאומה בגלל חשבונות צרים. צריך אחריות!

ש: אבל הבית היהודי טוען שדרישתו לתיקים היא לטובת האומה, זה לשם שמים!

ת: כן. ידוע. תמיד פוליטיקאי טוען שהוא עושה לשם שמים. יתכן שהוא באמת
משוכנע בכך, וגם יתכן שזה נכון, אבל יתכן שלא. איני יודע מה בנידון שלנו.
יש בדיחה ידועה על פוליטיקאי שאמר: אתם חושבים שאני פועל לכיסא,לא, אני
פועל לשם שמים! ענו לו: כן "השמים כיסאי"...

ש: המקרה אצלנו יותר מסובך כי שני אישים חשובים בבית היהודי תובעים אותו
תפקיד של שר, ואינם מוכנים להתפשר.

ת: אכן זו בעיה. זה מזכיר דברי הסופר היהודי צרפתי אנדרה מורואה, שפעם נשאל
עד איפה אפשר לסבול יריבות בין אישים פוליטיים? הוא ענה: הם דומים לספינה
עם כמה קברניטים שרבים ביניהם. אנחנו מוכנים לקבל זאת בתנאי שלא יגרמו
לטביעת הספינה. יש להיזהר שהיריבות העכשווית לא לגרום לטביעת הספינה של
המפלגה הלאומית-דתית ואחריה את כל ספינת הימין.

ש: בכל זאת זה לא קל לוותר על תפקיד מדיני רם...

ת: אתה צודק. זה נדיר מאוד אבל אצל אנשים אידיאליסטים זה קורה. הרב חנן
פורת ויתר על מקומו כחבר כנסת עבור אדם שהוא חשבו אותו ליותר מתאים ממנו.
זה צדיק. ולמעלה בקודש יונתן ויתר על המלכות לדוד, לחם בשביל דוד ואמר שהוא
יהיה לו למשנה. זו ענווה – אמרו חז"ל. זו ענווה לשם שמים, לשם שמים באמת,
כמו שכתוב בפרקי אבות.

ש: אז נתפלל שרוחו של יונתן ישרה עלינו?

ת: כן. נקוה.

- פורסם בשאילת שלמה 388

