---
title: "זהירות! מסיונרים מחופשים (מאמר)"
type: "מאמר"
---

אין קץ לתחבולות שהנוצרים ממציאים ללא הרף כדי לשכנע אותנו באמונת ישו
הנוצרי. דור הולך ודור בא והנצרות עומדת, עד אשר תימלא הארץ דעת את ד'.

אחת הדרכים החדשות שלהם, היא כת "בני אפרים" או "עץ אפרים" או "בני יוסף".
הם מאמינים שהם צאצאי עשרת השבטים. חלקם מאמינים שהם צאצאים ביולוגיים משש,
וחלקם מאמינים שהם צאצאים רוחניים בכך שהם מאמינים באותו האיש, וזה בעצמו
מהווה הוכחה שהם שייכים לעם ישראל.

אם כן, לדעתם הם צאצאים של אפרים ואנו היהודים צאצאים של יהודה, והם
מתבססים על נבואת יחזקאל שבאחרית הימים עץ יהודה ועץ אפרים ייהפכו לעץ אחד
כעם ישראל, לכן הם גם נקראים "עץ אפרים".

הם קיימים בעשרות ארצות, ובעשרות גוונים, כאשר הזרם העיקרי הוא בארצות
הברית, BYNA, כלומר B'nay Yossef North America.

הם אינם תומכים בתיאולוגיה החלופית של שאר הנוצרים, שטוענת שכיון שאנו
היהודים סירבנו להאמין באותו האיש, חדלנו להיות עם ישראל והנוצרים הם ישראל
האמיתי, Verus Israel, והחליפו אותנו. לפי בני אפרים Ephraimites, אנחנו
עדיין עם ישראל וגם הם עם ישראל, רק אנחנו יהודים והם אינם יהודים אלא
גויים-אפריימיתים.

כאמור, לדעתם, אנו עתידים להתאחד עף יהודי ועץ אפרים, מה שיבוא לידי ביטוי
בהתקדמות משני הצדדים. בני אפרים יקיימו את התורה ובני יהודה יקבלו את ישו
הנוצרי. וכך יווצר "אדם אחד חדש" שיאחד תורה וישו. ואכן, הם לאיטם משתדלים
לקיים תורה כפי הבנתם, כגון שבת, חגים, "אוכל תנכ"י נקי", ברית מילה, תפילה
בכיוון ירושלים, סוכה, לולב, מגילה בפורים, סדר ליל פסח, צום ט' באב, שבירת
כוס תחת החופה, לימוד עברית ושמות עבריים לילדים.

וכנגד זה בני יהודה צריכים לקבל את אותו האיש. בהתחלה הם דיברו על זה
בגלוי, אך הבינו שזה מכשול, אז חדלו מלהכריז על כך, והודיעו שהם אינם
מעודדים את התנצרותנו. בכך BYNA עוררו כעס גדול מצד פלגים אחרים בבני
אפרים, אבל המחלוקת שככה כאשר התברר שזה רק שינוי בטקטיקה. כולם מסכימים
שעל בני יהודה להאמין בישו הנוצרי, וכאן המחלוקת: האם לעסוק במיסיון פעיל
וישיר או להנמיך את הפרופיל בשלב ראשון.

הם בקשר עם "היהודים המשיחיים" שהם תנועה מיסיונרית פעילה, אך הם הולכים
קדימה מהם, כי הם טוענים שיש להם "שורשים עבריים". לכן מבטלים מנהגים
נוצרים ומאמצים מנהגים יהודיים. והם עמלים לטשטש את ההבדלים בין יהודים
ונוצרים. למשל נשותיהם לבושות כמו אברכיות אצלנו.

ובמיוחד הם חותרים לעלות כולם לארץ וכבר פנו פעמים רבות למשרד הפנים לקבל
אשרת עלייה במסגרת חוק השבות, שהרי לדעתם הם שייכים לעם ישראל. אם דבר כזה
יתקבל, זה יהיה אסון נורא, כי עשרות מיליונים של נוצרים יבואו לארץ.

הם גם בקשר עם ארגון "היובל" שיוזם התנדבות חקלאית בשומרון במימדים רחבים
מאוד, ומדווח על כרמים נוצרים. בני אפרים רואים בארגון היובל ראש גשר
שייאפשר את הגעתם לארץ.

בין לבין, משרד התפוצות הקים ועדת "מעגלי העם היהודי" והמלצותיהם: יצירת
מעמד ביניים חדש בין אשרת תייר לבין עולה, שיתן זכויות מסויימות למי שמרגיש
מזוהה עם עם ישראל או עם עשרת השבטים.

כמובן, זה יפתח פתח מאוד מסוכן, כי יש בעולם עשרות עמים שטוענים שהם
צאצאיהם של עשרת השבטים. אמנם אין זה מבוסס מדעית, אך אם די שיטענו כך, אז
יש כאלה מאות מילוינים.

בני אפרים אינם נחים ואינם שוקטים, מקיימים כנסים בארץ ובחוץ לארץ,
ומפעילים אמצעים תקשורת מאוד רחבים להפיץ אמונתם: רדיו, אתרים, בלוגים,
סרטים ומאמרים.

זה הכלל, כפי שסיכם אחד ממועצת BYNA: "התשוקה והמשימה שלנו היא לסייע
בהפיכת ישראל לאומה קדושה עם ישוע כמלך והתורה כחוקה שלה. הפוקוס שלנו הוא
על ישוע".

כל הנ"ל מופיע הן באתרים הגלויים שלהם, הן באתרים ישנים מצונזרים.

ואנו נמשיך להיזהר מהם כפי שנהגנו אלפיים שנה, ונמשיך לבנות את ארצנו בחסדי
ד' עלינו.

- פורסם בשאילת שלמה 525

