---
title: "המלחמה על ארץ ישראל בבית-אל"
type: "מאמר"
---

## המאבק על ארץ ישראל בבית-אל

\[ראיין: הרב מרדכי ציון\]

ש: מה הרב אומר בדבר המלחמה על ארץ ישראל ארץ ישראל שניטשת עתה בבית-אל?

ת: אין מלחמות יהודים ביהודים! כולנו עם אחד, כולנו נשמה אחת. אלא יש מחאה.

ש: אבל רבנו הרב צבי יהודה אמר : "על יהודה ושומרון תהיה מלחמה"?

ת: הוא בעצמו הסביר במכתב לשר הבטחון, לרמטכ"ל ולתלמידים כפי שיש הקלטה
שכוונת הביטוי מלחמה הוא חינוך, כלומר חינוך שארץ ישראל היא שלנו.

ש: ובכל זאת אולי עדיף למצוא מועד אחר מאשר בין המצרים, שהרי בית שני נחרב
על שנאת חינם, אז עלינו להרבות אהבת חינם?

ת: אין שום סתירה. חילוקי דעות אינם שנאת חינם, אלא משל לאדם שמתלבט בתוך
עצמו. חילוקי דעות – כן, חילוקי לבבות – לא. צה"ל זה אנחנו ואנחנו זה צה"ל.

ש: אבל על המבנה הזה בבית-אל יש גם בעיות משפטיות חמורות. אולי זה לא עניין
של מאבק על ארץ ישראל אלא עניין משפטי?

ת: זה נכון. היה בהחלט תהליך בניה לא תקין. לכן המאבק אינו דווקא על הבית
הזה אלא על הבעיה הכוללת. לפעמים אלה שאינם מבינים את ערכה של ארץ ישראל
בוחרים להילחם על נקודה חלשה. זה מזכיר מה שסיפר רב מנובהרדוק כיצד למד פעם
מוסר מראש ממשלת פולניה. הגרמנים ביקשו מהפולנים למסור להם את העיר דנציג
,Danzig בפולנית גדנסק Gdansk, בטענה שמתגוררים שם גרמנים רבים. השיב ראש
ממשלת פולניה: הם אינם רוצים את דנציג, הם רוצים את וורשא, אלא מתחילים
בדנציג. אז אנו נילחם על וורשא בדנציג. כך, להבדיל אלף הבדלות, יש מקום
להיאבק בבית-אל על כל יהודה ושומרון.

ש: מה הבעיה בכל יהודה ושומרון הקיימת בבית-אל?

ת: פשוט מאוד. ללא קשר לבית הזה, לא נותנים לבנות בבית-אל. האוכלוסיה גדלה
ברוך השם, והנה אנשים נמצאים צפופים בקרוונים ולא נותנים להם לבנות בית, לא
נותנים להם לבנות בתי ספר, לא נותנים לבנות גנים. וכך הוא בכל יהודה
ושומרון. בערך עשר שנים יש הקפאת בניה. הרי זה ארץ ישראל! למה אי אפשר
לבנות?!

ש: אולי בגלל שיש אנשים שלא מבינים שזה ארץ ישראל?

ת: אז מה זה פה?! מדינה ערבית?! חבר סיפר לי שפעם הוא נסע לחופש באלסקה,
לשבת בשקט על שפת הים לדוג דגים. במטוס הקל שהוביל אותם, אחד חמד לצון: מה
לעשות אם יבוא דוב? כולם צחקו, אך המדריך השיב בשקט: אמור לו בקור רוח:-
Hey bear, it's my place היי דוב זה מקומי. אכן ישבתי על שפת הים ופתאום
שמעתי רשרוש. מאחורי עמד דוב ענק ואימתני , אזרתי אומץ, הסתכלתי לו בעיניים
ואמרתי לו: ,Hey bear, it's my place ואכן הוא הלך לו. אז אנו אומרים
לערבים: הארץ הזו היא מקומנו, היא ניתנה לנו על ידי רבונו ל עולם – רש"י
הראשון על התורה – לכם יש מקום פי 500 מארצנו. אז אין לכם לדרוש כאן בעלות
לאומית.

ש: ובעלות פרטית?

ת: כן. אם יש להם הוכחות, כלומר הוכחות אמיתיות, ולא שמלך ירדן נתן להם
במתנה, כי איך פתאום זה של מלך ירדן? לא על פי החלטת סן רמו, לא על פי
החלטת כט בנובמבר, ובודאי לא על פי התנ"ך.

ש: אבל אולי הבעיה אינה הערבים אלא יהודים שאינם מבינים זאת?

ת: אכן זו שערוריה. כבר כתוב בתורה : "ואם לא תורישו את יושבי הארץ מפניכם
והיה אשר תותירו מהם, לשיכים בעיניכם ולצנינים בצידיכם, וצררו אתכם על
הארץ, אשר אתם יושבים בה" (במדבר לג נה). מה פירוש "צנינים"? רש"י מסביר
"מסוכת קוצים", או בלשון ימינו: גדר חיל, קונצרטינה. זו שערוריה שארץ ישראל
מלאה גדרות חיל, מצלמות ושומרים. בכניסה לכל סופרמרקט יש שומר, לכל בית-ספר
יש שומר, לכותל יש שומר. זו שערוריה! צריכה להיות הרתעה על כל אלה ולא שומר
על כל מטר מרובע!

ש: אבל כרגע אנו לא מדברים על בטחון אלא על בניה?

ת: נכון. אבל זה אותו עקרון. זו ארצנו או לא ארצנו?! על הפסוק "ואם לא
תורישו... וצררו אתכם על הארץ", מסביר אור החיים הקדוש: "לא בלבד שיחזיקו
בחלק מהארץ שלא זכיתם בו, אלא גם חלק שזכיתם בו אתם וישבתם בו, וצררו אתכם
על חלק שאתם יושבים בו לומר: קומו צאו ממנו". זה מה שקורה עכשיו לצערנו.

ש: אז מה עושים עכשיו כדי לשכנע את כל עם ישראל שיהודה ושומרון זה שלנו?
מלחמה?

ת: לא. חינוך. השפת אמת מסביר בתחילת פרשת שלח שארץ ישראל נקנית בחשק ועמל.
דבר קשה, אדם לא יתמסר עבורו אם אינו מאוהב בו. כל מה שעשה עם ישראל בארצו,
כלומר בניין הארץ, שיבת ציון, הקמת המדינה ומלחמות ישראל - הוא לא עשה בכלל
שכפו עליו, אלא בגלל חשק לארץ ישראל, אהבה ודבקות.

ש: אז זה ההיפך של התנגשות עם צה"ל?

ת: בודאי. צה"ל הוא הדבר הכי אהוב על ידי העם היושב בציון, ובצדק. וכל מי
שמתנגש בצה"ל מביא על עצמו התנגדות עם ישראל. את ארץ ישראל עלינו לבנות יחד
עם עמנו.

ש: ובסיכום?

ת: מחאה הסברתית.

- פורסם בשאילת שלמה 398

