---
title: "כיצד לייצר יתום?"
type: "מאמר"
---

## כיצד לייצר יתום?

\[אתר סרוגים\]

יתום הוא הדבר הכי עצוב שמתואר בתורה ושקיים בעולם. יתום מאב ועוד יותר
יתום מאם, כי לתינוק ולפעוט ולילד ולנער המתבגר אמא חיונית לאין ערוך מאשר
אבא. לצערנו לעיתים אמא נפטרת ממחלה או תאונה או פיגוע ואין לתאר את
אומללות הילד או הילדה.

ועתה נפל דבר בישראל, נפל בתחתית האכזריות, לייצר מראש תינוק בלי אמא
ובמקום זה שני אבות. אבל אב רזרבי אינו אמא, ילד זקוק לאמא, כך זה טבעי, כך
זה נורמלי, כך זה בריא.

מדברים על זכות להוֹרוּת של שני הגברים החיים יחד באיסור חמור של תורה. אבל
האם לתינוק אין זכויות?! האם הוא סתם סחורה עובר לסוחר בתנאי שהוא עשיר?!
אין לו זכות טבעית לאמא?

מדברים על חוק חירות האדם וכבודו עבור אותם שני גברים שהתחתנו יחד. ולילד
אין חוק חירות האדם וכבודו? זו לא חירותו שתהיה לו אמא? זה לא כבודו שתהיה
לו אמא? אולי המתנכלים לאושרו של הילד שכחו את הסיפור של ילד כזה שפעם חזר
מן הגן מבויש, מדוכא ושטוף דמעות וסיפר שהילדים לעגו לו: אין לך אמא! אין
לך אמא!

מדברים על זכות שני הגברים החיים חיים בלתי-טבעיים לממש את עצמם. ולילד אין
זכות לממש את עצמו! אין לו זכות לאמא!

במיוחד שאותו תינוק עלול להסתבך בתסבוכת קשה נוספת שמעמדו האישי יהיה של
ספק ממזר או של גוי הזקוק לגיור שכנראה לא יוכל לעבור בתנאים כאלה. ואיפה
חירות וכבודו?

ולכן אנו אומרים לכל המתפלספים הקרים היבשים והמנוכרים: קצת אנושיות, קצת
תורה, קצת התחשבות, קצת לב רגיש.

- פורסם בשאילת שלמה 361

