---
title: "פיגוע במתפללי בבית הכנסת בהר נוף היה פוגרום? (מאמר)"
type: "מאמר"
---

## האם הפיגוע בבית הכנסת היה פוגרום?

אכן דבר נורא קרה בפיגוע בבית-הכנסת בהר נוף, אבל זה לא מה שנקרא פוגרום.
פוגרום הוא כאשר המון יהודים נרצחים ואין לאל ידם מה לעשות כמו מסעי הצלב,
גזירות ת"ח ות"ט, השואה וכדומה. אבל עכשיו יש לנו דרך להתגונן, ואנחנו
מתגוננים ומצליחים. בעזרת השם יש לנו צבא גדול, אבל הצבא הכי חזק בעולם לא
יכול לאטום את הטרור כליל. לצערנו, בכל מדינות העולם יש טרוריסטים.

בעצם, טרור הוא הודעה של חולשה, שהרי הערבים רוצים את המדינה שלנו, לא די
להם ב22 מדינות שיש להם, לא די להם בשטח פי 500 ממה שיש לנו, אבל הם אינם
מצליחים. ניסו ארבע מלחמות ולא הצליחו, אז הם עסוקים בטרור. פירוש המילה
טרור הוא הפחדה. הם מנסים להפחיד אבל הם לא מצליחים להפחיד אותנו. מלפני
קום המדינה ומאז קום המדינה הטרור לא פוסק אבל אנחנו חזקים ומתחזקים,
והולכים ונבנים, ולא מפחדים.

פחד הוא קללת הגלות, "ורדף אותם קול עלה נדף" (ויקרא כו לו), ועכשיו אנחנו
מלאים עוז וגבורה, גם החיילים גם האזרחים, גם החרדים גם החילונים גם הדתים,
גם הימנים גם השמאלנים. כולם מלאים עוז וגבורה, ואנחנו מתחזקים כאן.

אנחנו יודעים שיש לנו אויבים, כמה מיליונים בפנים, 350 מיליון מבחוץ,
שנתמכים על ידי מיליארד מוסלמים ועוד מיליארד נוצרים, ואנחנו לא מפחדים.
אנחנו יודעים שרבונו של עולם בתוכנו ,רבונו של עולם מגן עלינו, ואנחנו כל
הזמן הולכים ומתחזקים. צריך לראות את הדברים בפרופורציה.

חזק ואמץ כי ד' הולכים לפנינו.

- פורסם בשאילת שלמה 367

