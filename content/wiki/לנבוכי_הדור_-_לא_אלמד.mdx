---
title: "לנבוכי הדור - לא אלמד"
type: "מאמר"
---

## לא אקרא לנבוכי הדור

(מאמר מאתר כיפה יז סיון התש"ע)

בעקבות החשיפה בכיפה נדרש הרב שלמה אבינר, מבכירי רבני הציונות הדתית,
להתייחס לספרו החדש של הרב קוק, "לנבוכי הדור". בשבוע שעבר פורסם אודות ספר
חדש שעובד מכתבי יד של הרב קוק שטרם ראו אור, והופץ בין מספר מצומצם של
רבנים ותלמידי חכמים. החיבור, הנקרא "לנבוכי הדור", מכיל כ200 עמודים בהם
פסקאות בנושאים שונים שככל הנראה נכתבו בעת ששימש הרב קוק כרבה של בויסק.
"אינני מתכוון לקרוא אותו", אומר הרב אבינר בהתיחסו לספר "לנבוכי הדור",
בבלוג הוידאו שלו באתר "מעלה". "מקריאת העמוד הראשון של הספר הכרתי בכך שזה
אכן סגנונו של הרב קוק. להערכתי מדובר בטקסט שנכתב בתקופת שהייתו של הרב
בחו"ל", מסביר הרב. לדעתו, אריכות דברי הרב בספר מאפיינת את תקופת שהייתו
בחו"ל, שכן היה לו זמן רב יותר לכתיבה והיות וההשראה הרוחנית של ארץ ישראל
"הביאה אותו לידי התעלות שגרמה לו לכתוב בתמציתיות". יתר על כן, סגנונו של
הרב קוק ב"לנבוכי הדור" מותיר תחושה עמומה של "פנים לכאן ולכאן", זאת לעומת
אופי התנסחותו בארץ ישראל "כשהיה 'חותך' את דבריו וכותב בצורה ברורה יותר".
"הספר לא עבר עריכה כיתר ספריו של הרב, שעברו את עריכתו של הרב צבי יהודה
או הרב 'הנזיר'", מנמק הרב אבינר את בחירתו שלא לקרוא בספר החדש. לדבריו
העריכה חשובה כדי שהקורא לא יטעה או יתבלבל "יש דברים שאנחנו עלולים לא
להבין ולטעות - וכשהדברים עוברים עריכה אנחנו יודעים שהם מוכנים לנו והם
אינם בוסרים. דברי תורה עניים במקום אחד ועשירים במקום אחר, השלמה הדדית -
מה שלא ערוך זה כמו גג בלי מעקה שאפשר ליפול ממנו" אמר הרב אבינר. הסיבה
המרכזית להחלטתו של הרב אבינר שלא לעיין בספר היא החלטתו של הרב קוק עצמו
שלא לפרסם את הדברים. "הוא כתב אותו והחליט לא להוציאו לאור. כיוון שהחליט
כך, איננו צריכים ללכת נגד רצונו. הרי הספר היה מוכן! זה לא ספר שצריך
לערוך באופן קשה ומסובך, כמלאכתם של הרב הנזיר והרב צבי יהודה. הרב קוק
החליט כך וצריך לכבד את רצונו. זו לא סיבה להשתלט על הרכוש הרוחני שלו, אם
היה רוצה היה מזכיר שצריך להוציא אותו לאור. הוא לא הזכיר כלום לגבי הוצאת
הספר לאור ולכן לא להוציא". "ישנם הרבה ספרים של הרב קוק ועדיין לא גמרתי
לקרוא את כולם", מסכם הרב אבינר, "גם את אלה שקראתי וגם את אלה שלמדתי הרבה
פעמים - אני צריך לחזור וללמוד. ב"ה, לא חסרים דברי אלוקים חיים שיאירו את
הדור".

`[קטגוריה: ספרים (מאמרים)]]`

