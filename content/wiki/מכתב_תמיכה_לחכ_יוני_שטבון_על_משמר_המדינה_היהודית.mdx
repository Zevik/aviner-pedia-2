---
title: "מכתב תמיכה לח\"כ יוני שטבון: על משמר המדינה היהודית"
type: "מאמר"
---

## מכתב תמיכה לח"כ יוני שטבון: על משמר המדינה היהודית

יישר כחו של ח"כ יוני שטבון על התנגדותו לחוק גיוס בכפיה של לומדי תורה,
שהוא כינה אותו חוק "לא-יהודי".

אכן לימוד תורה חופשי ורחב אינו רק עניין לחרדים או לדתיים או ללומדי תורה
אלא לאומה כולה, ולמדינה כולה. לימוד תורה גדול ורחב הוא נשמת אפה של
המדינה.

אכן, מדינתנו זו היא לא רק מדינת היהודים, כלומר מדינה שהיא חול הנותנת
מחסה נוח ליהודים אלא מדינה יהודית במהותה. אמנם ספרו של ד"ר הרצל, מרים
דגל התחיה הלאומית נקרא בעברית "מדינת היהודים" כתרגום מהגרמנית
JUDENSTAAT, אבל בצרפתית הוא נקרא המדינה היהודית L'ETAT JUIF וכן ביידיש
די יידישע מדינה, ובאנגלית קיימים שני נוסחים THE JEWISH STATE וגם THE
STATE OF JEWS.

יישר כחו של ח"כ יוני שטבון שהוא איש אמת, איש עקרונות, בלי חת ובלי מורא,
כראוי לאישים פוליטיים ששואפים להיות לא רק עסקנים אלא מנהיגים.

לא יתכן שיהיה כתוב בספר החוקים של המדינה היהודית שאדם ייכלא מפני שחשקה
נפשו לעסוק בתורה. וגם אם בעזרת תחבולות פוליטיות, מתוכנן לעקר ולסרס חוק
זה, הנה בעצם מציאותו הוא חוק "לא -יהודי".

ללמד שמצוה גדולה ללכת לצבא – ודאי, לשכנע כל חלקי עם ישראל ללכת לצבא
מרצון – ודאי. להתפלל לד' שכל עם ישראל ילכו לצבא מרצון – ודאי. אבל גיוס
בכפיה של לומדי תורה באיום בית סוהר – חלילה.

ובאותה הזדמנות יש להעיר ולעורר לתקן את המבול העכור של חקיקה להפרדת דת
ומדינה, במישרים או בעקיפין, כלומר שכבר לא נהיה מדינה יהודית: חוק הגיור,
חוק הרבנות הראשית – רב ראשי אחד, שינוי הגוף הבוחר לרבנות ראשית ולרבנות
עיר, חוק חיים משותפים – ברית הזוגיות, וחוק להסדרת ההתדיינות בסכסוכי
משפחה.

חזק ונתחזק בעמנו היהודי ובמדינתנו היהודית.

שלמה אבינר

- פורסם בשאילת שלמה 326

