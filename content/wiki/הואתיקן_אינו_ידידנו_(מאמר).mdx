---
title: "הואתיקן אינו ידידנו (מאמר)"
type: "מאמר"
---

## הואתיקן אינו ידידנו

\[אתר "סרוגים"\]

קודם כל יש להביע הערכה לאפיפיור הקודם שהתפטר, למרות שהוא לא ידידנו, כי
אין הקב"ה מקפח שכר כל בריה.

תבקש סליחה. פרנציצקוס (אתר הואתיקן) בעיתונות האיטלקית אומרים כי הסיבה
להתפטרותו היא לא זקנותו או בריאותו, אלא בעקבות דו"ח בן 600 עמודים שחיברו
לבקשתו שלושה קרדינלים ובו עדויות על שחיתויות בצמרת הואתיקן, הכוללות
עבירות על לא תגנוב ולא תנאף, במיוחד אורגיות הומוסקסואליות של כמרים
בכירים ברומא ובואתיקן עצמו. בראשית כהונתו הודיע כי יהדק את הנהלים
במנזרים ודומיהם כדי למנוע תופעות שכאלה, אבל כנראה לא עלה על דעתו שזה
עלול להתחולל מתחת לאפו.

מינוי צוות הבדיקה של האפיפיור החל בפרשיה של גנבת מסמכים אישיים של
האפיפיור ע"י עוזרו האישי.

לגופו של עניין, אין ספק שאנו זקוקים ליחסים דיפלומטיים תקינים עם האותיקן
כשם שאנו זקוקים להם עם כל מדינות העולם, שהרי איננו מדינה אוטרקית, כלומר
החיה לה בבדידות, ובכלל אין בימינו מדינה אוטרקית, אבל אנחנו בהחלט מדינה
עצמאית.

אמנם יחסים דיפלומטיים תקינים אין פירושם ידידות ויוכיחו על כך היחסים
הדיפלומטיים עם גרמניה.

הרי הרבה חוקרים כבר הוכיחו על קיום היסודות הנוצריים באנטישמיות. והשואה
תוכיח, כאשר ידועה שתיקתו של האפיפיור דאז לנוכח רצח היהודים, כשלא ראה
לנכון להוקיע, כשהתירוץ שזה לא היה מועיל, הוא התחמקות שקר, שהרי על רצח
הקתולים הפולנים הוא כן מצא לנכון לצאת ולהביע דעתו.

גם נזכר לטובה רונקאלי שגריר האפיפיור לבולגריה שנצטוותה על ידי היטלר
למסור את 50 אלף היהודים שבה, והוא הודיע למלך בוריס, שאם יגע בשערה של
יהודי אחד, הוא ידאג לכך שהוא וכל משפחתו ירדו לגהנם. ואכן ניצלו יהודי
בולגריה. אז כנראה שדיבורים כן מועילים.

הנוצרים טוענים כי הואתיקן פתח דף חדש. אם כך הוא, אני מחכה שהאפיפיור יבקש
ממני סליחה, על הסבא והסבתא שלי שנספו בשואה. אינני יודע איך יבקש סליחה,
אבל זו בעיתו.

עוד יותר יצטרך לבקש סליחה על דם אבותי ואבות אבותי שנשפך כמים ברציחות
וברדיפות של הנוצרים באינקוויזיציה, במסעי הצלב, בגירושים ועל כמה שחמסו
ואנסו ודיכאו ורצחו. אנו מחכים שיבקש סליחה על כמה שעשו.

עד אז אנחנו צריכים לשמור על יחסים דיפלומטיים אבל לא על ידידות. ולא נשכח
שגם ברמה הפוליטית הם לא ידידים שלנו, ומתחברים לארגונים שונים המנסים
לקעקע את מדינת ישראל. היחס שלהם הוא אמביוולנטי, בצרפת המשרדים הממשלתיים
שנמצאים בידי הקתולים הם אנטי ישראלים.

ובזה לא נגענו בצד התאולוגי-אמוני. אנחנו דת היחוד. שמע ישראל ד' אלוהינו
ד' אחד. והם אומרים שהאב הוא הבן והבן הוא האב, ואפשר להתפלל לאב או לבן.
זו עבורנו אלילות מוסוות. ולכן האפיפיור לא לנו הוא לא לנו. ואנחנו נמשיך
לבנות את ארצנו ולהבנות בה במפלאות ד' על עמו ועל נחלתו.

- פורסם בשאילת שלמה 271

