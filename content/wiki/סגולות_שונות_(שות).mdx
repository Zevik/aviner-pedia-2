---
title: "סגולות שונות (שו\"ת)"
type: "שו\"ת"
---

\[מקורות ע"י הרב מרדכי ציון\]

**סגולות**

ש: איך להתייחס לכל מיני סגולות שאינן מוזכרות בהלכה?

ת: סגולות הן עניין משני, ומי שרוצה רשאי, ככל דבר מסוג זה. אבל העיקר הוא
עבודת ד' על פי מה שכתוב בתורה, בגמרא ובפוסקים. ויש לנו סגולה בדוקה:
תשובה, תפלה וצדקה (בראשית רבה מד יב. תפילת מוסף ימים נוראים. עיין ספרו
של הרב נר באישון לילה).

**סגולה להצלחה**

ש: יש סגולה להצלחה?

ת: תשובה, תפלה וצדקה.

**סגולות להתחתן**

ש: יש סגולה שמי שיושבת על כיסא הכלה אחרי שקמה לחופתה ובפסח פותחת את הדלת
לאליהו, תתחתן תוך שנה, ויש רווקות שעושות זאת כמה שנים ועוד לא התחתנו!?

ת: אלו המצאות חסרות ערך.

**שברי כוס חופה**

ש: האם הנחת שברי כוס החופה תחת הכרית היא סגולה לזיווג?

ת: לא.

**סגולה לשלום בית** ש: יש איזו סגולה טובה לשלום בית?

ת: עזור לאשתך בשטיפת כלים.

\[חסידי סטמאר מסיימים שבת מאוד מאוחר עקב סעודת שלישית ודרשת האדמו"ר. פעם
במוצ"ש האדמו"ר מסטמאר ראה חסיד אחד שנשאר אחרון בבית המדרש ומקפל את טליתו
בדייקנות עצומה. האדמו"ר שאלו על מעשהו. החסיד אמר שהוא ראה בספרים שזהירות
בקיפול טלית היא סגולה לשלום בית. השיב האדמו"ר: סגולה יותר טובה היא לחזור
הביתה ולעזור לאשתך בשטיפת כלים. ויש אומרים כן בשם הגאון רבי חיים
שמואלביץ. ופריו מתוק – בראשית 140 – רשם מ"צ.\]

**סגולה ללידה א**'

ש: אני צריכה ללדת בקרוב, האם יש סגולה ללידה קלה?

ת: תשובה, תפילה וצדקה.

**סגולה ללידה ב**'

ש: העובר במצג עכוז, ואמרו לנו שיש סגולה לשתות מהסטף. אכן?

ת: כך אמרו כמה רבנים, אבל אין לזה מקור. אלא לעשות כהדרכת הרופאים.

**אלף שופרות בעמוקה**

ש: כדאי להשתתף בתיקון אלף שופרות עמוקה למציאת זיווג תמורת 2688 שקל?

ת: אין לזה מקור ברור, אלא הדרך הנכונה היא תשובה, תפילה וצדקה.

**רצף**

ש: מנסה להקפיד על שירת הבריאה (לסגולה לזיווג) ושכחתי! מה לעשות?

ת: לומר פעמיים למחרת ולהמשיך.

**תליון ס.א.ל**.

ש: האם כדאי לענוד תליון ס.א.ל. כדי לקבל פרנסה ושאר שפע?

ת: המצאה חדשה. אלא תשובה תפלה וצדקה.

**סגולה נגד תאונת דרכים**

ש: יש סגולה נגד תאונת דרכים?

ת: לנהוג בזהירות ולעשות חסד לטרמפיסטים.

\[וכן האדמו"ר מבעלז – מהר"א רוקח – נתן סגולה שישמור על כל חוקי התנועה
כחומרת עשרת הדברות, וג"כ כשרואה אנשים הולכים יקחם במכונית שלו, ובזכות
החסד שעושה על הדרך ינצל מכל פגע רע. שו"ת שבט הקהתי ה רמא – רשם מ"צ.\]

**סגולה נגד סרטן**

ש: האם זה נכון ששמירת הלשון לא רק מרפאה סרטן אלא גם מונעת את עצם החולי?

ת: כל מצוה מביאה ברכה, ובודאי שמירת הלשון מועילה יותר מכל מיני סגולת
שאינן מצוות.

**יין של סגולה**

ש: האם יש יין שבו סגולה לרפא חולים ואפילו לרפא משותק? זה אפשרי?

ת: אין לזה מקור. אלא תשובה תפלה וצדקה (נר באישון לילה 159).

**סגולה לחובות**

ש: יתרת החוב שלנו בבנק הולכת וגדלה. האם יש סגולה להפוך את הכיוון?

ת: ודאי. יש להוציא פחות ממה שמכניסים ולא לסמוך על נס שיפר חוקי המטמתיקה.
כתב הטור שיש לצמצם הוצאותיו. וכתב במשנה ברורה שזו בקורת קשה על אנשים
שמתפתים להוציא כספים על מותרות בלי לראות את הנולד, מה שמביא בסוף לגזל,
חרפה וכלימה. ביאור הלכה תקכט. אלא יש לתכנן היטב.

**רבי מאיר בעל הנס**

ש: איפה אפשר להשיג קופת רבי מאיר בעל הנס שהיא סגולה?

ת: אפשר לתת לכל קופת צדקה. וצדקה תציל ממות (מסכת שבת קנו ב).

**פחד**

ש: שמעתי שאם אני מפחד, אז יש סגולה לקפוץ משם?

ת: כן. מגילה ג. והכוונה להעתיק מחשבתך בבת אחת מאותו נושא.

**מכירת רכב**

ש: מהי סגולה למכירת רכב?

ת: תשובה, תפילה וצדקה.

**סגולה הכי גדולה**

ש: מה הסגולה הכי גדולה להצלחה?

ת: אמר האדמו"ר מבעלזא שאין לך סגולה יותר גדולה מיראת ד' כמו שנאמר: "אם
לא תשמור לעשות את כל דברי התורה הזאת הכתובים בספר הזה ליראה את השם הנכבד
והנורא הזה את ד' אלקיך" (דברים כח נח. שו"ת אז נדברו א, עט ס"ק קעט. בית
ברוך א תג. מובא בשלמי יהודה פ"י הערה מא).

**פרק שירה**

ש: "כל העוסק בפרק שירה בכל יום הוא בן עולם הבא". מה פרוש "עוסק"?

ת: מדרגה גבוהה מאוד של תשובה וקדושה. אורות הקודש ב תצג.

ש: אמרו לי שאם אומר 'נשמת כל חי' 40 יום בקשתי תתמלא אך זה לא קרה? ומה
לגבי פרק שירה?

ת: בודאי שיש מעלה גדולה באמירה זו אך תפילה אינה קסם, אלא תחנונים לד'
ואין הבטחה אלוקית שרק אמירה זו פועלת.

ש: האם אמירת פרק שירה 40 יום היא סגולה לזיווג?

ת: מועילה ככל מצוה.

ש: מי שרוצה לקיים הסגולה של אמירת שיר השירים או פרק שירה ארבעים יום, האם
יום הוא מערב עד ערב, או מבוקר עד הלילה?

ת: כלשון בני אדם, מבוקר עד לילה. הרי זו המצאה חדשה ואין עליה הלכות, אלא
לשון בני אדם, כאמור (ע' דברי הגרי"ש אלישיב בהשקדן ב 109).

ש: האם עדיף לומר פרק שירה או ללמוד חפץ חיים?

ת: ודאי חפץ חיים.

ש: האם עדיף לומר פרק שירה או תהילים?

ת: תהילים. אמירת תהילים היא מנהג קדום.

\[פעם נשאל הגרי"ש אלישיב על המנהג שהחלו נשים רבות באמירת פרק שירה,
והשיב: "אני אינני יודע מכך, האמהות והסבתות שלנו היו אומרות תהילים, וזה
ודאי טוב. הרי פרק שירה זו ברייתא, ואם לא מבינים מה שאומרים אין מזה כלום,
מה שאין כן תהילים מועיל גם אם לא מבינים מה שאומרים". ופעם אחרת אמר על
אמירת תהילים בלי כוונת המילים: "זה בסדר, דוד המלך כיוון בשביל כולנו את
מה שצריך לכוון". הספד על הגרי"ש אלישיב מבנו הרב אברהם. ריש"א דגלותא עמ'
יב. הסוד עמ' מח – רשם מ"צ.\]

**ארבעים יום בכותל**

ש: מה המקור לכך שתפלה ארבעים יום בכותל מתקבלת?

ת: אין מקור. זה חדש. כל תפילה גם פעם אחת, נשמעת. אמנם יש כמה מקורות על
ערך תפילה 40 יום, על יסוד נח בתיבה ומשה רבנו במרום. מדרש רבה. אך כל
תפילה נשמעת, ואין הכרח במקרה בארבעים יום בודאי יש ערך להתפלל במקום קדוש
כמו הכותל, הקרוב למקום המקדש, שהוא שער השמים, אבל יש גם ערך לתפילה בכל
בית-כנסת (שו"ת תשובות והנהגות ד סא. ה קסד (עיין דברי הגרי"ש אלישיב
בהשקדן ב 109 – רשם מ"צ).

**סגולה למציאת אבדה**

ש: שמעתי שיש סגולה בדוקה למצוא אבדה: לתת צדקה ולומר שלש פעמים: "אמר רבי
בנימין, הכל בחזקת סומין עד שהקדוש ברוך הוא מאיר את עיניהם. מן הכא, ויפקח
אלוקים את עיניה ותרא באר מים, ותלך ותמלא את החמת. אלהא דמאיר ענני, אלהא
דמאיר ענני, אלהא דמאיר ענני. בזכות הצדקה שאני נודב לעילוי נשמת רבי מאיר
בעל הנס, זכותו יגן עלינו, למצוא את האבידה שאיבדתי". ושהמקור במדרש רבה.

ת: בבראשית רבה (נג יט), רק כתוב ההתחלה בלי אלהא דמאיר, ובודאי שאדם צריך
סייעתא דשמיא לראות דברים, אבל לא כתוב שאמירת הפסוק היא עצמה משיבה את
האבדה. אמנם היא מובאת בכמה ספרים של אחרונים (בשם החזו"א והסטייפלר. מעשה
איש ב קכז. תולדות יעקב עמ' קכז בהערה. אורחות רבנו א רפט. והגר"ח קניבסקי
אמר שמותר לאומרה בשבת. אשיחה עמ' שלה), אך אין לה מקום קדום, ואדרבה
השימוש באמירת פסוק לפתור בעיותינו יש בו בעיה של להשתמש בדברי תורה לדרכי
חול (שבועות טו ב. רמב"ם עבודה זרה יא יב. ועיין ספר טעמי המנהגים תקסד
בהערה – מ"צ).

**7 אוריאל**

ש: האם אמירת אוריאל שבע פעמים היא סגולה לשלום בית? כך ראיתי בספר תורה
לשמה תכד לבעל בן איש חי?

ת: ודאי אין כוונתו שדי בכך, אלא העיקר שבני הזוג יעמלו וישקיעו, כדרכו של
עולם, וזאת האמירה היא תעורר אותם לזה.

**עניינים סגוליים**

ש: כתוב בגמרא שמי שמגלח ולא נטל ידיו מפחד שלשה ימים (פסחים קיא ב) וכן
נפסק בשולחן ערוך (או"ח ד יט) והרי ראינו אנשים רבים שלא נטלו ידיים ולא
פחדו שלשה ימים?

ת: על כגון זה נאמר מה שאמרו רבותינו על זוגות: "כל דקפיד - קפדי בהדיה,
ודלא קפיד - לא קפדי בהדיה" (פסחים קי ב. ועיין מאירי שם). "כי פחד פחדתי
וַיֶּאֱתָיֵנִי" (איוב ג כה). וגבי גילוי משקים וכדומה, התוספות כתבו שאין אותה
רוח רעה שורה באלו המלכויות (תוס' יומא עז ב ד"ה משום גילוי).

ש: ראינו אנשים רבים שאכלו דג ובשר ביחד (פסחים עו ב) ולא קרה כלום?

ת: אכן, המגן אברהם כתב שאפשר שבזמן הזה אין סכנה, שראינו בכמה דברים בגמרא
שהם סכנה לרוח רעה ושאר דברים ועכשיו אין מזיק דנשתנה הטבעיות וגם הכל לפי
טבע הארצות (קעג סק"א). אבל לגופו של עניין מנַין לך שאין זה מזיק?

**סגולה בדוקה**

ש: אפשר לקבל סגולה בדוקה לבריאות?

ת: תשובה, תפילה וצדקה.

**סגולה לזיווג**

ש: איזו סגולות יש בשביל זיווג?

ת: תשובה תפילה וצדקה.

**תכשיטים עם סגולות**

ש: האם תכשיטים עם מילים כמו סאל ודברים דומים באמת מועילים לפרנסה וזיווג?

ת: לא. אלא תשובה, תפילה וצדקה.

