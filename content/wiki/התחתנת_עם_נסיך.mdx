---
title: "התחתנת עם נסיך"
type: "מאמר"
---

## התחתנת עם נסיך

\[הרב שלמה אבינר\]

**שאלה:** בעלי הוא אדם באמת טוב, בעל מידות טובות, אבל אינו כל כך יפה. לא
אגיד שהוא מכוער, אך הוא לא הכי יפה בעולם. זה מפריע לי. אני רואה גברים
אחרים. הם יפים הוא לא. הוא בעל מצוין, בעל נפלא, אבל לא יפה. אני יודעת
שאני לא בסדר, אך מה אעשה, כך אני מרגישה, דיעבד, אני תקועה אתו.

**תשובה:** אכן לפעמים יש נסיך בצורת צפרדע. לא ממש צפרדע, אבל לא נראה
כנסיך. באמת הוא נסיך: הוא בעל מידות טובות, בעל נפלא ואב נפלא, הוא נסיך
שאינו נראה נסיך.

זו בעיה לחיות בעולם השקר. ב"עלמא דשקרא", דברים חיצוניים עושים רושם "ואל
יתהלל חכם בחכמתו" (ירמיה ט כב) - מה בכך שהוא יודע המון דברים? הוא יכול
להיות אפיקורוס ומרושע. אבל הוא עושה רושם. "אל יתהלל עשיר בעשרו" (שם) -
בעל רכב יוקרתי ודירת פאר במעמד "סוציו-אקונומי" גבוה. וכי בגלל זה הוא
נסיך. לא - הוא צפרדע בצורת נסיך. "אל יתהלל גיבור בגבורתו" (שם) לא משום
היותו גיבור הוא נסיך.

וכן "שקר החן והבל היופי, אשה יראת ד' היא תתהלל" (משלי לא ל). גבר נופל
בפח הזה לאין ערוך יותר מאישה. הוא אינו מבחין שהיא נסיכה, כי הוא דן על פי
מראהָ החיצוני, והרי אינה נראית נסיכה.

לכן אנו אומרים לשואלת: אין זה דיעבד, זה לכתחילה. בכלל, יופי הוא דבר
יחסי. אמר הפילוסוף וולטר: מהו יופי. אם תשאל סיני, הוא ישיב: סינית. תשאל
כושי-כושית. חתול-חתולה, קרפד - קרפדה. תשאל פילוסוף, והוא ישיב בבליל
מילים בלתי מובן.

אצל היוונים, יפה הוא אדם עם מצח וסנטר בקו אחד. אצל הרומאים אשה יפה היתה
ג'ינג'ית עם גבות מחוברות. לכן קנו פאה ג'ינג'ית וחיברו את הגבות. כל זה
הבל גמור!

טוב מאד שהתחתנת עם אדם זה: הוא נסיך מחופש ללא-נסיך, ולא נפלת בפח של
לא-נסיך המחופש לנסיך. אילו נפל בחלקך דמוי נסיך, זה היה מאוד מלהיב ומשובב
את הלב בהתחלה, אך נשחק ונעלם מהר ככל רגש חיצוני. רגש בעל אחיזה באמת,
במציאות, בשכל, במוסר, בצדק, בתורה - הוא רגש טוב שמחזיק מעמד, אהבה עמוקה
מאד, הבנויה על אחדות, אחריות, הערכה.

"שקר החן והבל היופי" - אם כן, שואל הגאון מווילנא. למה מוזכר בתורה שרחל
היתה יפה וכדומה? תשובה: אשה יראת ד' היא תתהלל" - בהם! חן ויופי הנובעים
מיראת ד'.

לדוגמה, אסתר היתה מוצאת חן בעיני כל רואיה. הא כיצד, שואלים חז"ל, הרי מדי
אוהב מדית ופרסי אוהב פרסית? אלא היה לה "חן". יש אשה יפה או איש יפה - ללא
חן. הוא אינו מחייך וחסר יחס טוב. אסתר, אף על פי שירקרוקת היתה, שאין זה
צבע של יופי, בכל זאת היה חן נסוך על פניה. לכן יש להכריע לשם מה את מחפשת
בחור: אם זה להיות כוכב בסרט או דוגמן למכירת בגדים או לעטר ירחון יוקרתי -
אם יהיה יפה, ירוויח הרבה. אבל אם זה כדי להתחתן, צריך שיהיה לו חן (במובן
שאנו מסבירם ולא במובן של הפסוק שקר החן).

יש ללמד את עצמו ולחנך את עצמו לראות את היופי הפנימי או את החן הפנימי של
אותו נסיך אמת, ואז מתאהבים בו.

"בית הלל אומרים: כלה נאה וחסודה. אמרו להן בית שמאי: הרי שהיתה חגרת או
סומא, מדבר שקר תרחק. אמרו להם בית הלל: …לעולם תהא דעתו של אדם מעורבת עם
הבריות" (כתובות יז א). בעיני החתן היא יפה, שאם לא כן לא היה מתחתן אתה.
לא מפריע לו שהיא חגרת או סומא. אתה חושב שמשום שהיא יפה הוא התאהב בה?
הפוך. כיוון שהתאהב בה, היא יפה. אהבתו אותה עושה מהפכה ומראה אותה הכי יפה
בעולם (עיין מהר"ל, נתיבות עולם, נתיב האמת).

כאשר תאהבי את בעלך, נסיך האמת, תראי כמה חן יש בו. הסופר האנגלי אוסקר
וַוילד כתב סיפור בשם "תמונתו של דוריאן גריי". צייר אומן צייר דיוקן נפלא
של אותו אדם, שהיה בעצמו מן היפים שבעולם עם תווים אציליים עדינים להפליא,
מקרינים לב טוב, יושר צדק, ואמת, צניעות וענווה. אך למרבה הצער זה היה רק
כלפי חוץ. בתוכו הוא היה אדם מקולקל ומושחת. אך בדרך פלא, פניו נשארו
אציליות. יום אחר יום הוא הרשיע והשחית, בלי שחל שום שינוי על פניו, אך היה
ניכר על התמונה. אחרי כל מעשה רע, תו פנים נוסף התעוות על הציור, התמונה
ספגה את הכיעור שבהתנהגותו. כך הלכה התמונה והתכערה מיום ליום. הוא נשאר עם
פנים נחמדות וזה מה שאפשר לו לעולל מעלליו, שהרי כדי להיות נוכל, לשטות
בבריות וכדי לנצל את אמונם יש להיראות אצילי. כאמור התמונה ספגה את כל, עד
שהיה ניצב בחדרו ציור מגעיל ומפלצתי באופן נורא ואיום, וכמובן היה ספון שם.
ויהי היום, הוא החזיר את נשמתו המגואלת, ואז קרה משהו נורא, כל הכיעור
שבתמונה נדבק בן רגע על פניו. והתמונה חזרה לטהרתה הראשונית.

את לא התחתנת עם דוראין גריי, אלא עם אדם שהוא באמת נסיך, ועתה אל תתני
לשקר לבלבל אותך.

על אחת כמה וכמה לגבי גברים. זו ממש מחלה שכל בחור מחפש בחורה עטורה בכל
המעלות - אפשר לחשוב שיש לו - ובין השאר יופי. איך אדם יכול לרדת לשפל כזה?
לא ייאמן! איזה עולם של שקר נורא ואיום. אינך יודע ש"אשה יפה וסרת טעם, נזם
זהב באף חזיר"? אינך יודע כמה התחתנו עם כאלה והתגרשו?

אשרייך שהתחתנת עם נסיך וככל שתתרגלי להסתכל מה יש בו מעבר למראהו החיצוני,
תראי כמה הוא יפה, כמה חן נסוך על פניו, ואז לא רק שתהיי נשואה עם נסיך,
אלא תרגישי נשואה עם נסיך יפה.

