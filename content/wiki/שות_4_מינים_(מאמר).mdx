---
title: "שו\"ת 4 מינים (מאמר)"
type: "מאמר"
---

ש: נשים חייבות?

ת: נשים פטורות. אם רוצות, יכולות לקיים. אשכנזיות מברכות, ספרדיות אינן
מברכות, מלבד ספרדיות ממוצא צפון אפריקה ועוד כמה ארצות, הכל כמנהג אמותיהן
(מ"ב תרנד סק"א. שו"ת יביע אומר א או"ח מב).

ש: ארבעה מינים פסולים מותרים לילדים?

ת: לא. הם חייבים להיות כשרים כדין, אך בלי חומרות (פס"ת תרנז ב).

ש: קניה עם המחאה מותרת?

ת: כן אם יגבה לפני סוכות. אם לא, ראוי לשלם סכום פעוט במזומן מתוך המחיר,
כדי שיהיו שלו (פס"ת תרנח ו).

ש: האם יש להראות ארבעה מינים לרבנים?

ת: אין צורך יותר מכל מצוה אחרת. אלא לקנות אצל אנשים נאמנים או ארוזים עם
חותמת כשרות.

ש: קיום המצוה בלילה למי שלא הספיק כל היום?

ת: רק בין השמשות ובלי ברכה. 13.5 דקות אחרי השקיעה (שו"ת יביע אומר ו יו"ד
כג. ילקוט יוסף מועדים מז, קסט).

ש: האם חייבים לברך עליהם בסוכה לפני שהולכים לתפילת שחרית?

ת: לא. חומרה (כך נהג האריז"ל).

ש: אם יש לו תחבושת על היד, מה יעשה?

ת: יסיר את התחבושת חצי דקה לפחות מחלק מהיד. אם אי אפשר, אז אין זו חציצה,
ואפשר ליטול ולברך (נשמת אברהם או"ח תרנא ה).

ש: מה הדין אם הפיטם נפל?

ת: האתרוג פסול, אלא אם כן נשאר ממנו קצת. עדיף לקנות סוג אתרוג בלי פיטם
כדי למנוע תקלות (עיין שו"ע ורמ"א או"ח תרמט ה ונו"כ).

ש: כמה עקמומיות פוסלת לולב?

ת: אם הוא מעט עקום, הוא כשר, אין צורך לבדוק עם הכוונה מול העין (פס"ת
תרמה יג).

ש: מותר להדביק את הקצה העליון של הלולב כדי שלא ייפרד?

ת: כן. ואין בזה בל תוסיף כיון שבטל. אבל אם נפסל, לא יועיל להדביק (פס"ת
תרמה ד, י).

ש: מה דין אתרוג ירוק?

ת: בימינו כשר, כי אין זה כן ירוק, אלא כן שטרם הצהיב (פס"ת תרמח כב).

ש: האם עדיף שתהיה הקלפיה החומה של הלולב?

ת: נקראת קוֹרָא. לספרדים עדיף, לאשכנזים עדיף שלא (פס"ת תרמה ג).

ש: אתרוג מורכב כשר?

ת: לא. צריך הכשר (פס"ת תרמח כג).

ש: מה דין "בלעטלך", צלקת בז' על האתרוג?

ת: כשר .זה נגרם על ידי עלים (הליכות והנהגות לגריש"א).

ש: מה דין כתם על האתרוג מחמת משמוש ידיים מרובה?

ת: מחלוקת. זה נדיר בימינו (אתרוג מנומר בשימוש נקרא הידור של החת"ס. עי'
חידושי חת"ס סוכה לו א. שו"ת השואל א, נח).

ש: האם הדס משולש, צריך השורשים ממש באותו קו?

ת: לכתחילה ויש מקילים אם פוגש בשורשם אלה בחלקת התחתון ואלה בחלקם העליון
(פס"ת תרמו ה).

ש: כיצד להכיר צפצפה שפסולה לערבה?

ת: עלה משוך, חד בקצהו, שפה משוננת, קנה לבן (שבת לו א).

ש: לולב מדקל קנרי כשר?

ת: לא לכתחילה (פס"ת תרמה ב).

ש: האם אפשר לאגוד לולב עם גומי או וולקרו?

ת: מן הדין אפשר בכל דבר, ואין בזה בל תוסיף או חציצה (שו"ע או"ח תרנא א.
מב ט. אבל נהגו להשתמש בכפות לולב. מנהגי מהרי"ל. ועוד).

ש: האם אפשר להשתמש בסלסלה כדי לאגוד את הלולב?

ת: כן (מ"ב תרנא יא). אך יש להוסיף קשר (חת"ס סוכה לו ב. ביכורי יעקב תרנא
ח).

ש: כמה קשרים יש לקשור את הלולב?

ת: שלושה כנגד ג' אבות. יש אומרים שזה כולל קשר האגוד לולב-הדס-ערבה, וי"א
שאינו כולל (שו"ע או"ח תרנא א. מ"ב יא).

