---
title: "גיור קטינים 2 (מאמר)"
type: "מאמר"
---

## גיור קטינים

\[אתר סרוגים\]

ש: האם אפשר לגייר קטינים להורים גויים, או לאבא יהודי ואמא גויה, שבעצמם
אינם רוצים להתגייר?

ת: זה נכון שאפשר לגייר קטן על ידי בית-דין (כתובות יא א. שו"ע יו"ד רסח
ז-ח). אבל כאשר יגיע לגיל בר מצוה הוא יכול למאן, ואז אין גיור, וזה כמעט
בטוח שזה מה שיקרה במצב כזה. אז גרמנו שגוי ייחשב כיהודי וגם הוא יחשוב
שהוא יהודי, וזה יביא חורבן נורא (עיין שו"ת שרידי אש ב צו).

ש: האם הוא צריך למחות בפירוש או די שבפועל הוא לא מקיים מצוות?

ת: מחלוקת אחרונים. וכידוע בענייני גיור, אי אפשר להיכנס למחלוקות, כי לא
ייתכן שאדם יהיה יהודי בעיני פלוני וגוי בעיני אלמוני – כמו שזה לצערנו
המצב בענייני כשרות. נוסף לכך, גם אם נאמר שהגיור חל, גורמים לו רעה רבה,
שהרי חייו מלאי עוון וייענש על כך, לעומת מצבו העכשווי שהוא גר תושב, צדיק
אומות העולם, חסיד אומות העולם, שיש להם חלק לעולם הבא (עיין שו"ת דעת כהן
למרן הרב קוק סי' קנד).

ש: אז מה הפתרון עם כל הגויים בארץ עולי רוסיה, אתיופיה ועוד?

ת: א. לפעמים צריך בגרות לדעת שיש בעיה בלתי פתירה, ואין זה מתיר לעשות דבר
אסור ,אלא יש להתאזר בסבלנות ,מתוך תקוה שהעתיד יושיט פתרון.

ב. יש לחדול מלהעלות גויים מחוץ לארץ.

ג. אותם גויים בארץ הם 5%. ב"ה חלק מהם יתגייר כהלכה, והאחוז היחסי של השאר
ילך ויקטן כיון אצל הדתיים בארץ הילודה הרבה יותר גבוהה. אגב רוב המתגיירים
לשם שמים הם נשים, וגם זה תורם להקטנת אחוז הגויים בארץ.

זה הכלל, יש להתאזר בסבלנות, ונצח ישראל לא ישקר ולא ינחם.

- פורסם בשאילת שלמה 380

