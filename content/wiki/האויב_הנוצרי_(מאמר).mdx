---
title: "האויב הנוצרי (מאמר)"
type: "מאמר"
---

יש לנו חשבון ארוך עם הנצרות, חשבון מלא דם. הנצרות היא ששפכה הכי הרבה דם
יהודי בכל ההסטוריה - הן על ידי נוצרים אדוקים, נוצרים פחות אדוקים, ואנשים
ספוגים תרבות נוצרית. השואה יצאה מידי גרמנים שמעולם לא הכחישו את
נוצריותם.

הנוצרים הוציאו עלינו חוזה לחסל אותנו בחרב או בכל דרך אפשרית. אך למה? מה
עשינו להם?

אלא שהנוצרים טוענים שהם עם ישראל האמתי. היה ניסיון שאנו נהיה עם ישראל,
אך לשיטתם הוא נכשל, ולכן הוחלפנו על ידי עם ישראל חדש: אנו רק עם ישראל
בבשר, אך הם עם ישראל ברוח, עם ישראל האמתי, VERUS ISRAEL. אנו עם ישראל
הישן, איננו אלא פסולת הסטורית האמורה להיעלם כליל.

אבל על אפם ועל חמתם, איננו נעלמים אלא טוענים שאנו עם ישראל. לכן הם עושים
הכל לעזור לנו להיעלם: פוגרומים, אינקוויזיציה והתנצרות בכוח. יהודים
שסירבו להתנצר, נזרקו לאש, בטניהם רוטשו, הוכו עד מוות, הוטבעו ונחנקו,
בנות נאנסו, כספים נחמסו - על ידי דת המכנה עצמה 'דת האהבה'. זו דת שמלמדת
שאם קיבלת סטירה, תגיש גם את הלחי השניה, אך בפועל היא שהִכּתה אותנו ללא
הפוגה, וגרוע מזה, הוחלפנו, שהרי אנו מיותרים, לכן עלינו לחדול, כלומר או
להתנצר או להיעלם.

אך אנו עם עקשן ואיננו נעלמים. לנוכח זאת, הנצרות פיתחה עוד תיאוריה: לא
נורא אם העם הזה נשאר, העיקר שיהיה בשפל המדרגה. בהיותו עם מסכן ומושפל,
הריהו אנדרטה חיה-מתה המכריזה לכל שהנצרות דיברה אמת שהרי 'עם ישראל החדש
האמתי' הוא חשוב, ומונה מאות מיליונים, מיליארד וחצי, לעומת היהודים שהם
אפרורית של מסכנים עניים ומרודים. אדרבה, שיישארו כך לנצח בתור הוכחה
מעולה. כך כותב הפילוסוף הדתי הנוצרי פסקל, שגם היה מתימטיקאי ידוע.

בסך הכל, יש שלוש ברירות: להיעלם, להתנצר או לפחות להיות מושפל בגלות,
יהודי נרדף, יהודי בודד ונודד. לאור זאת רדפו אותנו עד חרמה והציקו לנו עד
מוות.

לעומתם, הסכסוך הערבי הוא זניח. בהיעדרותנו הם התרגלו לגור בארצנו, לכן
פיתחו אמביציה שלטונית. זהו סכסוך טריטוריאלי. אך המאבק עם הנצרות, אינו על
אדמה אלא על העיקרון, על המהות - מיהו עם ישראל. זה - אנחנו או הם. כך
מתנהלת הנצרות באותו משולש 'גיהנומי': לרצוח, לנצר, להשפיל!

**`אבל הנה חלה תקלה בתוכניתם. חזנו לארצנו וקמה מדינת ישראל! הנביאים ניבאו שעם ישראל יחזור לארצו, ומי הוא עם ישראל לפי הנוצרים? הם! אך הם לא חזרו אלא אנחנו חזרנו. תקלה נוראה! בשלהי השואה, האפיפיור פנה לכל המנהיגים הנוצרים בעולם למנוע בכל תוקף את הקמת מדינת ישראל, כי בכך תלוי כל גורלה של הנצרות, ולא רק של כסאו שלו.`**

אכן נבואת הנביאים מתקיימת בנו. אנחנו כבר לא היהודי הנודד, היהודי הבודד,
אנו עם מכובד היושב בארצו. כבר אי אפשר לתת לנו סטירות לחי כי צה"ל יודע
להחזיר בכפליים - אלו שיתנו לנו סטירה על הלחי האחת, יקבלו שתי סטירות על
שתי הלחיים, למען יראו וייראו ולא יזידון עוד.

חל שיבוש בתוכניתם, אך התעשתו מהר: אמנם קמה מדינה אך ודאי היא תתפרק ואנו
נסייע לה להתפרק, בעזרת יצירת אי-יציבות.

