---
title: "אני אוהב את הרב שלי (מאמר)"
type: "מאמר"
---

## אני אוהב את הרב שלי

\[מ"באהבה ובאמונה"\]

אני אוהב את הרב שלי. למה? איני יודע, אבל כיוון שאני אוהב אותו ושהוא בונה
לי את החיים,איני שואל את עצמי שאלות.

ובאמת, כשאני חושב עליו, איני מוצא בו דבר מיוחד, דבר בולט, דבר מבריק. הוא
רב רגיל. לפעמים אני פוגש רב שמדבר יפה, שכותב יפה, שעושה רושם, ואני מוקסם
ממנו, אבל זה רק לרגע, ומהר מאוד אני חוזר לרב שלי, כי הוא שלי ודווקא מפני
שהוא רגיל.

יותר ממה שהוא מביא לי ברכה על ידי דיבורו וכתיבתו, אני מושפע מן האישיות
שלו, כיוון שהוא איש ישר וטוב, איש ירא שמים, איש קדוש. אמנם הסבירו לי
שקדושה היא מדרגה של יחידי יחידים, בפרק האחרון של מסילת ישרים, אז אתקן,
לא אומר שהוא קדוש, אלא שבעיני הוא קדוש.

אין לו רעיונות מבריקים, רעיונות חדשים, הוא כולו ישן, חוזר על רעיונות
ישנים, אבל טוב לי אתם. לא אומר שהוא חכם, הוא באמת חכם מאוד, אבל לא חכם
שעושה מהפכות, אלא שהוא יודע למסור לי בנאמנות מה שהוא קיבל מרבו, ורבו
מרבו, עד משה רבנו מפי ד'. וזה כל מה שאני צריך.

כי לרב שלי יש אישיות נפלאה. כמובן איני יודע לחדור לעומק נפשו, אבל אי
אפשר לרמות אותי. הרי ראיתי את הרב שלי בכל מיני מצבים: בעסקים, כמה הוא
ישר ואמין; במשפחה, כמה הוא בעל עדין ואבא עדין; בארוחה, כמה הוא אוכל מזון
פשוט ומועט. ואז נוח לי לשמוע את השיעורים שלו, כי אני יודע שמה שהוא מלמד,
זה באמת הוא. אני רואה שהרב שלי הוא לא רק לומד תורה, אלא הוא בעצמו תורה,
השכל שלו הוא תורה, הרגש שלו תורה, הנפש שלו תורה.

`ואז הוא מחמם לי את הלב, הוא מאיר לי את השכל. הוא גם מחמם, גם מאיר, תודה לך אלי הטוב, שנתת לי את הרב הזה, לי ולאשתי היקרה ולילדיי היקרים.`

אודה על האמת, לקח לי זמן רב כדי להבין זאת. איני אשם, אני כמו כולם, שבוי
תקשורת, שבוי דעת קהל, לכן הייתי מעריך רבנים מתוקשרים. אבל, ב"ה, הצלחתי,
ובמיוחד בעזרת אשתי, להציל את מחשבתי מן השעבוד התקשורתי, ואז התחלתי
להעריך את הרב שלי, להעריך ולאהוב.

אך צריך להודות על האמת, לא כולם אוהבים אותו, או ליתר דיוק לא כולם תמיד
שבעי רצון ממה שהוא אומר. אבל מה הוא אשם, הוא אומר מה שד' אומר, וכי הוא
יסלף את התורה כדי למצוא חן בעיניהם. גם אני לפעמים מעוצבן ממה שהוא אומר,
אבל מהר אני מתגבר, במיוחד בזכות אשתי. ואני מבין שאם אני חש ניגוד, זה לא
משום שהתורה לא בסדר, אלא מפני שאני לא בסדר, ואז חוזרת לי שלוות הנפש.

אבל בל נטעה, הוא לא נותן פקודות, הוא לא פטרנליסטי, הוא לא מתנשא, הוא רק
מוסר את דבר ד' בתמימות. הנה זאת המילה שחיפשתי: תמימות. הרב שלי הוא תמים.
לא תמים במובן של נאיבי שהרי אמרתי לכם שהא חכם, אלא במובן של אמונה שלמה.

לא. הוא לא מתנשא, אדרבה, הוא עבד, עבד נמכר לרבים, כמו שפעם קראתי על מרן
הרב קוק שהיה חותם: עבד לעם הקודש על אדמת הקודש. כשאני צריך את הרב שלי,
ביום או בלילה, לדבר קטן או לדבר גדול - הוא פה.

הרב שלי אינו אדם מוצלח במובן הסוציו-אקונומי. לא מוחאים לו כפיים, לא
קוראים לו: הידד הידד, הוא לא זוכה לכותרות, הוא לו מצטלם על מסכים, אדרבה
פעמים רבות דוחקים את רגליו, אבל הוא ממשיך בלי חת ובלי מורא, הוא אומר
דבריו בגילוי לב, הו, כמה שאני אוהבו.

לכן החלטתי לכתוב לו מכתב. אשתי עזרה לי לנסח:

*לרבנו שליט"א*

*תודה מקרב לב על כל השפע הרוחני שאנו זוכים לקבל מהרב. כל מילה שהרב כותב,
כל שיחה, כל שיעור שהרב מעביר, אנו קוראים בשקיקה ושומעים בהנאה ובלמידה.*

*מנסים להיטיב את דרכנו לאור הדברים שפועלים עלינו ובמיוחד לאור אישיותך
המקרינה, המאירה, מלאת הטוב ויראת השמים.*

*אישיותך הספוגה בצניעות ובענווה בחכמת הלב ובשכל הישר, מלמדת אותנו פרקי
מוסר, פרקי אמונה, פרקי יושר וטוב. המילים שאתה כותב כל כך מזוקקות וצרופות
ומכוונות לאמת האלקית, שלפעמים זה מבהיל לקרוא אותן מעוצמת עמקותן וקרבתן
לבורא עולם.*

*אשרי שזכיתי וזכו בני משפחתי וזכו בני עירי וזכו בני ארצי וזכו היהודים
בכל מקום שהם, להכיר צדיק ותמים חסיד וישר.*

*תודה על מסירות אין סופית.*

- פורסם בשאילת שלמה 280

