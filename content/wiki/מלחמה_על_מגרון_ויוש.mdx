---
title: "מלחמה על מגרון ויו\"ש"
type: "מאמר"
---

## מלחמה על מגרון ועל יהודה ושומרון

\[מ"באהבה ובאמונה"\]

רבנו הרב צבי יהודה הכריז מול עם ישראל וכל העולם כולו: "על יהודה ושומרון
תהיה מלחמה", "על גופותינו"! (להלכות ציבור עמ' ריד, עמ' רכו). כאשר נשאל
מה כוונתו, האם למלחמת אזרחים, סירב להשיב. אחר כך הוא ביאר לרמטכ"ל שאין
הכוונה למלחמת אזרחים, או למלחמת מתנחלים נגד הצבא, וכך כתב לו: "הדרכת
חז"ל ורבותינו הנאמנים היא על מלחמות ישראל עם אומות העולם. נקווה שלא
נצטרך להגיע אל מלחמת עם ישראל בממשלתו הכושלת". אם כן מדובר במלחמת העם
כולו בממשלתו. וכן כתב לשר הביטחון: "על יהודה ושומרון תהיה גם מלחמה
פנימית, וכאשר העם כולו יתקומם בזה נגד הממשלה הזאת, כמובן שהננו עם העם
כולו, בעת תקומת דבר ד' ונצחו על עמו ונחלתו, ולא עם הממשלה בכשלונה.
הממשלה בשביל העם ולא העם בשביל הממשלה".

וכך ביאר לתלמידים שלא מדובר בהנחיה מעשית אלא בקריאה בעלת ערך חינוכי:
"אמרתי וכתבתי שעל יהודה ושומרון, יריחו והגולן, תהיה מלחמה, ואין להעלות
על הדעת שום ויתורים. על האיום הזה, הדיבור הזה, ההתרגלות הזאת, החינוך
הזה, יש לחזור פעמים, פעמיים, בלי הרף, אלפי פעמים, כדי לעקור מן השורש את
הריקבון הזה, את החולניות הזו, את החולשה הזאת. האדמות האלה אינן שייכות
לגויים ולא גזלנו אותן מהגויים, אלא ב"ה גדלנו, התבגרנו וחזרנו אליהן. על
יהודה ושומרון הגולן ויריחו תהיה מלחמה. על האיום והדיבור הזה, יש לחזור
מחר ומחרתיים בלי הרף, על מנת לבטא את העמדה שלנו בתוקף ועוז. יש להזכיר
לממשלה ולעם ישראל, שאין להעלות על הדעת ספק ספיקא של ויתור על משהו של
ארצנו. איננו בעלי בית על הארץ הזאת. היא של כל עם ישראל, אנחנו היהודים
היושבים כאן, אנחנו נציגים של כל עם ישראל כולו. אין לנו לבגוד אלא להוסיף
תוקף ועוז של קידוש השם". (מתוך הקלטה). הרי שסגנון זה הוא הדגשה בצורה
החריפה ביותר שיש כאן עניין נורא ואיום (מובא גם פירושו של הרב על פרקי
אבות ד, יג אות ה).

מעולם לא הורה רבנו למעשה לאף אחד: לך עשה מלחמה על יהודה ושומרון.

---

ובאשר למגרון, בשורה טובה: קנינו חלק ניכר מהשטח, ולכן אין שום סיבה להרוס
ולהעביר את התושבים למקום חלופי. אמנם תמיד זה היה שלנו מאז מקדם, אבל עתה
אין גם פתחון פה משפטי נגדנו. לכן ודאי אין לעשות דבר נורא ואיום כהעברת
תושבים.

חזק ונתחזק בעד ארצנו וערי אלהינו.

- 

נלקח משאילת שלמה 236

