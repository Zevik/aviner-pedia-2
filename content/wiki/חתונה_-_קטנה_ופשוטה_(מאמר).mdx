---
title: "חתונה - קטנה ופשוטה (מאמר)"
type: "מאמר"
---

## אני שמחה שאת מתחתנת

\[הרב שלמה אבינר\]

תודה לך נעמי על הבשורה הטובה. אני שמחה שאת מתחתנת, שד' יעזור גם לי ואזכה
להתחתן בקרוב. רציתי לומר לך משהו ואני בטוחה שלא תכעסי. אל תזמיני את
כולם. לא את כל החברות שלך, לא את כל החברים שלו, ולא את כל המשפחות שלכם.

את זוכרת את פנינה? הם עשו חתונה גדולה ומפוארת ועקב זה התמוטטו כלכלית.
לבי נקרע בקרבי.

את זוכרת את דינה? הוריה נכנסו לחובות ואינם מצליחים להתאושש.

אני מתחננת, עשי חתונה קטנה ופשוטה, אני מבטיחה לך שיהיה שמח. אל תזמיני
מנות יקרות, די במזון פשוט. אני לא באה לאכול, אלא לשמח אותך ולרקוד.
אוכל - יש לי בבית. בכלל, המזון הזה בחתונות לא בריא. בחתונה של זיוי, את
זוכרת, קיבלתי כאב בטן ליום וחצי.

סבי וסבתי סיפרו לי שהם התחתנו ביום ששי סמוך לכניסת השבת כדי לחסוך סעודה
ולחסוך אורחים. כולם נהגו ככה באותם הימים ביישוב הישן. גם ברוסיה ובפולין
נהגו כך כי היו עניים. בשיעור הלכה, הרב אלישע סיפר לנו שהרב משה איסרליש,
רבם של כל יהודי פולין, ערך חתונה סמוך לשבת, ופתאום צץ ויכוח ועד שהתיישבו
כבר נכנסה שבת, ובכל זאת הוא ערך את החופה והקידושין בתוך השבת, היתה עליו
מחלוקת גדולה אבל הוא הוכיח שבשעת הדחק זה בסדר (שולחן ערוך אורח חיים שלט
ד). גם בת הדודה שלי מהקיבוץ הדתי, התחתנה סמוך לשבת, כדי לחסוך ארוחה
ואורחים, כי היא וארוסה היו סטודנטים על חשבון הקיבוץ והרגישו חוסר יושר
להטיל עוד הוצאות על קופת הכלל.

אל תקחי ללב מה שאני אומרת לך. לא הפאר הוא העיקר, אלא השירה, הריקודים,
החברות, האווירה המשמחת. אני מבטיחה לך שנרקוד אתך עד שתהיי שיכורה.

גם את התזמורת, אנא צמצמי. ובאמת לא צריך בכלל. כאשר הורי התחתנו, לא היתה
תזמורת, ורקדו ארבע שעות רצוף ושרו. יש לי הקלטה. ואת רואה, בכל זאת נולדתי
וגדלתי טוב.

גם פרחים לא צריך על השולחנות. אַת הפרח של הערב.

את יודעת, ביום ששי שעבר סמוך לשבת הזדמנתי לשוק מחנה יהודה, וראיתי שם
אנשים מסכנים המסתובבים בין הדוכנים ומחפשים שאריות מזון, מלפפונים חתוכים
עגבניות רקובות וגזרים שבורים. לבי נחמץ. בושה וחרפה! את הכסף של הפרחים
תני לרעבים. כך תהיי יפה יותר, זוהרת יותר.

הוריך אינם עשירים. אני מתחננת. אבל גם לזהבה, שמתחתנת בעוד חודש אמרתי
אותו דבר, אף על פי שהוריה מפוצצים בזהב. גם העשירים לא צריכים לבזבז כסף,
חבל על הכסף, וזה גם מלחיץ את העניים. הרב אלישע אמר בשיעור הלכה, שחכמים
תקנו כל מיני תקנות לצמצום הוצאות העשירים, כדי לא לבייש את העניים.

כל כך הרבה אוכל זורקים בחתונות! נורא! פעם שמעתי בשיעור חומש של הרבנית
ציפי: למה אמר יעקב אבינו: "ונתן לי לחם לאכול ובגד ללבוש"? אלא מה? "לחם
ללבוש ובגד לאכול"?! אלא יש גם בגדים לא ללבוש. שעומדים בארון ללא שימוש.
ויש לחם לא לאכול, אלא לזרוק לפח.

ועוד משהו. אביא לך רק מתנה קטנה. רק בעשרים שקל. את יודעת שאני לא קמצנית,
את זוכרת שהלוויתי לך מאתיים שקל ולקח לך שנה להחזיר, גם אמרתי לך שאם אין
לך, את לא חייבת להחזיר. אבל ב"ה כל שבוע יש חברה שמתחתנת, כן ירבו, ואני
בתוכן. בסוף מרוב מתנות, לא יישאר לי גרוש על הנשמה. לכן, אני העברתי פתק
בין הבנות שלא לתת יותר מעשרים שקלים. וגם עשרים שקל לא חייבים. דעי לך, יש
בנות שאפילו עשרים שקל אין להן, לכן אם בסוף תקבלי מאתנו רק מתנה קטנה, אני
האשמה. אל תכעסי עלי.

אספר לך דבר שהרתיח את דמי, זה יושב לי על הנשמה, לכן אספר לך. הוזמנתי
לחתונה מפוארת של קרוב משפחה רחוק, ונרמז לנו שהם מצפים מהאורחים למתנה
בהתאם, ואפילו לצ'ק בסכום גבוה, מתוך ציפייה שהוא יכסה את הוצאת החתונה.
אנו לא מתערבים בשיקולים של הזולת, אבל להורי היה קשה להיגרר אחריהם. הם
שאלו את הרב אלישע והוא השיב: "אדרבה, מומלץ שלא להיגרר. הלב נחמץ למראה
בזבוז הכסף הנצרך כל כך לעניים, ואין לחזק תופעה זו. אדרבה אם אנשים הנם
עשירים ומבזבזים כסף על חתונות, הם אינם זקוקים למתנותינו. ואם יש זוג עני,
שעושה חתונה צנועה, נשמח לסייעו בבניין ביתו במתנה משמעותית". זה מאוד חיזק
את הוריי. כל הכבוד לרב אלישע! בלי תמיכתו הוריי לא היו מעיזים.

עכשיו אספר לך דבר שאת לא תאמיני. הרב אלישע אמר להם שכיוון שהם עושים
חתונה מפוארת, פשוט, הוא לא יבוא לחתונה. הם זועמים עליו, אבל לא אכפת לו.
איזה אומץ! כשאני כותבת לך זאת באות לי דמעות.

עוד רציתי לכתוב לך הרבה, שלא רק בחתונות צריך להימנע מבזבזנות אלא בכל
אורח החיים, אבל אני ממהרת לחוג חלילית, וגם לך יש ודאי דברים אחרים לעסוק
בהם לקראת החתונה.

אז נעמי, אני אוהבת אותך, לכן אני שומרת עלייך שלא תיכנסי ללחצים. וכשאני
אתחתן בקרוב - אולי לארוסך יש איזה אח? - את תשמרי עלי. אני אוהבת אותך.

