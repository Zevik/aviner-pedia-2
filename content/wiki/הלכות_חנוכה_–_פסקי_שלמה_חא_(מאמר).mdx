---
title: "הלכות חנוכה – פסקי שלמה ח\"א (מאמר)"
type: "מאמר"
---

## הלכות חנוכה – פסקי שלמה ח"א

\[באהבה ובאמונה\]

עולי אתיופיה בחנוכה

ש: האם אתיופים חוגגים חנוכה?

ת: כן. על אף שאבותיהם לא היו באותו הנס, אין זה משנה, הם שייכים לכלל
ישראל.

נרות חנוכה במלון

ש: המתארח בבית מלון, איפה ידליק?

ת: בחדרו, ויהיה נוכח כל הזמן, ויכבה אחרי חצי שעה. אם אי אפשר ידליק בחדר
אוכל או בפתח המלון בחוץ (וכן הגרי"ש פסק אלישיב. אשרי האיש רסג).

נר חנוכה בחלון

ש: מי שגר בקומה עליונה, חייב להדליק בחלון?

ת: לא. אך זו מעלה כי יש קצת פרסום הנס.

ש: האם אדן החלון הוא מעל עשרה טפחים?

ת: מחלוקת. תרעא ל שעה"צ מ"ב. שרידי אש א נו. פתח הבית בפנים. שבט הלוי ד
סה. חלון.

שמן לא כשר

ש: האם מותר להדליק בשמן שאינו ראוי לאכול?

ת: ראוי להחמיר אך לא חייבים. כמו בבית המקדש אך לא חייבים (פסקי שבועות
ק).

החשמונאים

ש: סליחה על השאלה אבל האם החשמונאים היו חרדים או ציוניים?

ת: ידוע שהם היו אנשים יראי שמיים ויחד עם זה אחזו בנשק במסירות נפש למען
ארץ ישראל. אם כן, הם היו דתיים לאומיים...

משחק סביבון

ש: מה המקור למשחק סביבון?

ת: מוזכר אצל החת"ס, בני יששכר, ספר טעמי המנהגים, ועיין פסקי תשובות ח"ו
עמ' תסג. אוצר מנהגי ישורון שזה היה בזמן היוונים כדי להסוות לימוד תורה
במשחק. האבני נזר אמר שזה כדי שילדים לא יירדמו עד הדלקת הנר. פס"ת שם. אבל
באמת, אין לו מקור קדום.

הדלקת נרות חנוכה לתלמידי ישיבה

ש: איפה תלמיד ישיבה ידליק נרות חנוכה?

ת: בישיבה כי הוא ביתו, ואין דינו כאורח. חזו"א מובא בס' מעשה איש ד קלא.
שו"ת אגר"מ יו"ד ג יד. הגרי"ש אלישיב מובא בס' שבות יצחק הל' חנוכה פ"ו.
הגר"א שפירא.

הדלקת נרות בכיוון הלא נכון

ש: כשהדלקתי נרות חנוכה, במקום להדליק משמאל לימין, הדלקתי מימין לשמאל. מה
לעשות?

ת: זה לא משנה. יצאת ידי חובה.

נר שכבה

ש: נר חנוכה שכבה מיד אחר הדלקה, האם צריך להדליקו שוב?

ת: ההלכה היא "כבתה אין זקוק לה" (שבת כא ב). כלומר – אם מדליקים נר והוא
כבה, לא חייבים להדליק אותו שוב. אך ודאי טוב להדליק שוב. צריך שההדלקה
תיעשה בתנאים שהנר מסוגל לדלוק בהם, אבל אם בכל זאת כבה, כאמור, לא חייבים
להדליק שוב (שו"ע או"ח תרעג ב).

מוצאי שבת חנוכה

ש: במוצאי שבת חנוכה, מה קודם למה – הבדלה או נרות חנוכה (מחלוקת במשנה
ברורה תרפא ס"ק ג)?

ת: הבדלה.

\[והגר"מ פיינשטיין נהג להבדיל קודם הדלקת נרות משום שיותר קל לעשות כן
(שו"ת ודברת בם קפו). ועל אף שהגרש"ז אוירבך לא עשה מלאכה לפני זמן ר"ת
במוצ"ש, במוצ"ש חנוכה הוא הדליק נרות חנוכה לפני זמן ר"ת (הליכות שלמה
מועדים טז טו. כו ממתקים א שכב) – רשם מ"צ.\]

מלאכה כשהנרות דולקים

ש: האם נשים נמנעות ממלאכה כל זמן שהנרות דולקים?

ת: די בחצי שעה (מ"ב תרע סק"ד).

ש: האם מלאכות הבית מותרות?

ת: כן. הכנת מזון, שטיפת כלים וכדומה (חזו"ע חנוכה יב. שו"ת קנין תורה ז נב
אות ג. פסקי שמועות כג).

ש: ואם אינה בבית אז?

ת: מותר (שו"ת משנה הלכות תנינא א תקל).

- פורסם בשאילת שלמה 367

