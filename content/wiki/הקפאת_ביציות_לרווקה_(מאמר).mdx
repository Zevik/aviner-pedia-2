---
title: "הקפאת ביציות לרווקה (מאמר)"
type: "מאמר"
---

## הקפאת ביציות לרווקה

\[ראיין: הרב מרדכי ציון\]

ש: בשנים האחרונות הרפואה השתכללה, ויש אפשרות להקפיא ביציות של אשה. אני
לא שואל עליה לפני הקרנות שמסכנות את הביציות, אלא על רווקות מבוגרות
שחוששות שעד שתמצאנה שידוך, כבר לא תהיינה פוריות?

ת: כן. זה רעיון טוב. משרד הבריאות מרשה הקפאת ביציות מגיל 30 עד 41,
ושימוש בהן עד גיל 54. אמנם זה עולה כסף אך מאוד מאוד כדאי.

ש: למה? האם לא עדיף להתחתן? אולי בגלל האפשרות להקפיא, בנות תדחינה את
מועד הנישואים?

ת: ודאי לא. אולי יש כאלה, אך הן יוצאות דופן. בנות רוצות מאוד להתחתן, אך
אינן מוצאות עם מי. אי אפשר להתחתן בפקודה. אם יבוא להן שידוך מתאים, הם
מאוד תשמחנה. לא לחשוד בכשרות.

ש: כל הפוסקים מתירים הקפאת ביציות?

ת: אין לי אנציקלופדיה של כולם בנדון. אך לא שמענו מי שאוסר. גם פוסקים
חרדים מתירים.

ש: יש עוד פתרון: הזרעה מלאכותית לרווקה...

ת: אסור. לא כל כך בגלל האיסור העצמי של ההזרעה, אלא בגלל שיוצרים יתום,
בלי אבא. זה יותר גרוע מילד לאמא חד הורית גרושה, כי יש אבא, אך הוא במקום
אחר. וגם יותר גרוע מיתום, כי לפחות יש דמות של אבא, תמונה של אבא, זכרונות
של אבא. כאן הוא יתום גמור.

ש: אבל הרווקה כבר מבוגרת וחוששת שלא תתחתן והיא רוצה לממש את אמהותה?

ת: בודאי שזו שאיפה אצילית אך היא לא יכולה לבנות את האושר שלה על חשבון
אומללות הילד שאין לו אבא.

ש: ואם זו אשה נשואה?

ת: אם היא נשואה וטיפולי פוריות לא מניבים פרי, אז מותרת הזרעה מלאכותית
מתורם זר. כי סוף סוף יהיה לילד הזה אמא, אמנם אבא מאמץ מגיל אפס, אבל אבא.
אך כאמור לרווקה יש פתרון עתה: הקפאת ביציות.

ש: ואם לא תמצא שידוך מה מועילות הביציות הקפואות?

ת: בעזרת ד' תמצא שידוך, גם בזכות זאת. שהרי הרווק הנדון, גם הוא רוצה
ילדים, ולא יסכים לשידוך עם בחורה לא פוריה, אך אם יש לה ביצים קפואות, אז
יסכים לשידוך.

ש: אין לו מה לחשוש שהביציות האלה הן באיכות ירודה, ולא יהיו ילדים או יהיו
פגומים?

ת: הבל. בעזרת ד' יהיו לו הרבה ילדים וכולם בריאים, כמו בחורה רגילה פוריה.

ש: אבל כמו שילד לא רוצה אמא בלי אבא כי הוא יתום, כך הוא לא רוצה אמא בת
40 או בת 54?

ת: מה פתאום? וכי בחורה שהתחתנה צעירה תמיד מפסיקה ללדת בגיל 40 או יותר אם
יש לה יכולה ללדת. אמנם אמא צעירה היא תוססת ומלאה כח, אךלאמא מבוגרת יש
מעלות אחרת: היא מנוסה בחיים, שקולה וחכמה. הרבה גדולי עולם נולדו להורים
מבוגרים. יש שמסבירים שזה גם בזכות זאת.

ש: אם ככה למה להקפיא ביצים? אולי באופן טבעי היא תלד בגיל 40 או יותר?

ת: אכן בנות צלפחד ילדו בגיל 40. אבל הן היו צדיקות ונעשה להן נס. אך אין
סומכים על הנס. כמובן אשה שלא הקפיאה ביציות ומתחתנת בגיל מבוגר, אין לה
להתייאש חלילה, אבל לכתחילה טוב להקפיא ביציות וכמובן יותר טוב להתחתן בגיל
צעיר. אם כי כאמור לעיל, רווקות מאוחרת אינה מרצון אלא פשוט הבחורה לא מצאה
עם מי להתחתן.

ש: בכל זאת אנו עדים לתופעה של רווקות מאוחרת בעם ישראל ובעולם. האם יש
פתרון?

ת: זה בגלל שהאדם יותר מדי מרוכז בעצמו, יותר מדי פעמים אומר: אני, אז הוא
רוצה בן זוג תפור בדיוק לפי מידתו. וקשה למצוא בדיוק לפי הזמנה. אלא צריך
ויתורים הדדיים בשמחה. כמובן לא כל הבנות בררניות, אלא הבנים הם הבררנים
יתר על המידה. בסיכום, יש ללמד הרבה: ואהבת לרעך כמוך.

- פורסם בשאילת שלמה 396

