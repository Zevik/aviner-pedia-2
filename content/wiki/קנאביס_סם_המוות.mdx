---
title: "קנאביס: סם המוות"
type: "מאמר"
---

## קנאביס: סם המות

\[ראיין: הרב מרדכי ציון\]

ש: כיצד להתייחס להצעת חוק החדשה שתתיר את הסם קנביס במדינת ישראל?

ת: טרוף. רשע. רוצים להזיק לאנשים?! להזיק לנוער?!

ש: הם טוענים שממילא יש הרבה שלוקחים קנביס וזה שייך לאורח החיים.

ת: על הראשונים אנו מצטערים, אז אנחנו נוסיף?! הבעיה ידועה, 100 טון סמים
לשנה! 20 מיליון מנות, 320,000 אנשים שלוקחים סמים – מתוכם 60,000 בני נוער
18-12! זה לא מספיק! רוצים עוד! טרוף!

ש: אבל האם זה מזיק?

ת: בודאי זה מזיק. אם זה היה תמים, אז זה היה חוקי. מחקרים מראים שבין
משתמשי קנביס יש פי 8 תאונות, פי 5 התאבדויות, פי 4 רצח ואלימות. לא די
בכך?! חרדות, אובדן זכרון, תחילת הפרעות פסיכוטיות, פגיעה בריכוז, נזק
בעובר כלומר פיגור שכלי, סרטן ריאות ועוד. משוגעים.

ש: אבל הוא לא נחשב לסם קשה?

ת: הבל. אין הבדל. גם סם "לא קשה" הוא מסוכן. בין בני נוער שלוקחים קנביס,
אחד מתוך ששה מפתח התמכרות! כאשר זה יהיה חוקי, לעולם לא נוכל לדעת אם האדם
היושב מולנו הינו תחת השפעת קנביס או לא: חייל, שוטר, קצין, כבאי, רופא,
רופא מנתח, נהג אוטובוס, נהג הסעות ילדים. טרוף!

ש: גם טבק ואלכוהול הם חוקיים?

ת: והתוצאות ברוכות?! כ-10,000 אנשים מתים כל שנה בארץ מעישון, שישית מהם
מעישון סביל. ורוצים להוסיף על הצרה הזאת?! הערבים כבר יוכלו לוותר על
הטרור, אנו במו ידינו נעשים יותר מסוכנים מהם! אנו רוצים להרוס את המדינה?!

ש: ואלה שמסכימים לחוק הזה לא מבינים כל זאת?

ת: סיממו אותם בטיעונים לא אמיתיים. אגב, כדי לא להתבלבל יש לקנביס עוד
שמות כגון מריחואנה, חשיש וכו'. יש גם סמי פיצוציות.

ש: מה זה?

ת: סמים מעוצבים בצורה אחרת ומחומרים אחרים שזה כאילו לא סמים בלתי חוקיים,
אבל באמת גם הם סמים וגם הם לא חוקיים, כגון קנביס בתוך גומי לעיסה, מיץ,
חטיף אנרגיה, עוגיה, סוכריה על מקל. כן ,סוכריה על מקל – קנביס לתינוק.
מטורפים!

ש: איפה כתוב בהלכה שקנביס אסור?

ת: לא צריך הלכה! זה תלוי בבירור אם התורה ניתנה לחכמים או לטיפשים. אם
ניתנה לטיפשים, יש לכתוב הכל, כגון שאין לצעוק ברחוב ולהפריע. אבל אם ניתנה
לחכמים, זה עלבון לאינטליגנציה לכתוב דברים המובנים מאליהם.והתורה ניתנה
לדור דעה, לחכמים.

ש: אז אין מקור?

ת: בכל זאת ,כותב הרמב"ם במורה נבוכים שלפעמים דברים פשוטים נשכחים, אז יש
לטרוח להזכירם. אם כן ,יש תשובה קצרה של הג"ר משה פיינשטיין שאוסרת בגלל
שלוש סיבות: פגיעה גופנית, פגיעה נפשית, התמכרות (שו"ת אגרות משה ו לה עמ'
רסח – מ"צ). ופעם נכנס יהודי שומר תורה ומצוות לתוך בית-המדרש לדבר עם
הגר"מ פיינשטיין והתחיל לספר על אודות בנו השוהה בבית האסורים כי נתפס ע"י
הממשלה על סחר בסמים, ורצה האב שהגרמ"פ יכתוב מכתב להמליץ עליו לפני השופט
שירחם עליו. פנה אליו הגרמ"פ ואמר בתקיפות: "בנך עושה אנשים חולים ומזיק
להם, תן לו לשבת בבית האסורים"! ואף שהאב השתדל שוב ושוב, לא רצה הגרמ"פ
בשום פנים ואופן לחתום על מכתב שכזה, והוסיף שמעשיו הם נגד חוקי המדינה,
ואינם הפקר (רשומי אהרן כב – מ"צ). אבל באמת אין צורך. כל דבר מסוכן
לבריאות הוא אסור. עיין רמב"ם הלכות דעות פרק ד.

ש: ובסיכום?

ת: לא. בכל תוקף: לא!

- פורסם בשאילת שלמה 395

