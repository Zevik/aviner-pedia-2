---
title: "רבנות ראשית אחת לעם אחד"
type: "מאמר"
---

## רבנות ראשית אחת לעם אחד

\[מאתר "מעריב"\]

הרעיון להקים גופים רבניים חלופיים לרבנות הראשית לישראל, הוא כשלעצמו
רעיון ישן שעומד מאחורינו, כאשר בזמן שפוט השופטים היינו מפולגים לשבטים
וכל שבט כישר בעיניו יעשה, מה שגרם שהאויבים היכו בנו. כמו כן העדר הנהגה
רוחנית אחידה הוא פתח להתפוררות האמונה והרוח באומה. כשם שיש לנו ממשלה אחת
ולא פלגים פרטיזניים, וכשם שיש צבא אחד ולא מליציות, כך אנחנו צריכים רבנות
ראשית אחת ולא גופים רבניים מתחרים, כפי שהיה לצערנו בל כורחנו בגלותנו.

הרצון לבזר את הרבנות הראשית שייכת למגמת הפרדת דת ומדינה, אליה מושכים ללא
הרף גופים חסרי אחריות בחושבם שכך ירפאו שברים באומה. ולא כן הוא, אלא
אדרבה, בעם ישראל, לא כעמים אחרים, הדת והמדינה אחת הם. כי היהדות היא לא
רק דת אלא היא גם ולפני הכל אומה. כי היהדות אינה מדריכה רק את הפרט אלא את
הכלל כולו. היא תורת העם לפני שהיא תורת היחיד, בניגוד לנצרות שהיא תורת
היחיד. כמובן לא מדובר כאן בתאוקרטיה של השתלטות הרבנים על המדינה, אלא
שרוח היהדות יקרין על האומה כולה. וכבר אמרו רבותינו: דבָּר אחד לדור ולא שני
דבָּרים לדור (רש"י דברים לא ז).

כמובן גם בתוך הרבנות הראשית עצמה יש גוונים שונים והם מיוצגים נאמנה על
ידי מועצת הרבנות הראשית, ובין השאר על ידי מציאותם של שני רבנים ראשים.

ומכאן למטרה לבטל את הכפילות הזאת, שרק יהיה רב ראשי אחד. כמובן אין הבדל
גדול בין אשכנזים לבין ספרדים, או תימנים ואתיופים, אבל מטרת המבטלים היא
להפקיע מהרב הראשי לישראל את הנשיאות על בתי-הדין הרבנים ולהעבירה לשר
המשפטים, מה שמשתלב במגמת הכרסום בסמכותם בתי-דין הרבנים. הרי לפני זמן מה
היתה חקיקה שהגבילה את סמכותם בדיני ממונות. אך כל ילד בבית-ספר ממ"ד יודע:
"ואלה המשפטים אשר תשים לפניהם" (שמות כא א) ולא חוקים שמקורם הוא מחוץ
לתורה (רש"י).

כמובן איננו כופים על אף אחד בכפיה דתית להתדיין בדיני ממונות בבית דין
רבני אבל כמו כן יש לשלול כפיה אנטי-דתית.

אכן כל התערבות של המדינה בענייניה של הרבנות הראשית היא חמור ויותר. אנחנו
אוהבים את המדינה, שייכים למדינה ומוסרים נפשנו על המדינה, אבל המדינה אינה
יכולה להתערב בענייני הרבנות. וכבר היו דברים מעולם שמול נסיונות התערבות
כאלה, קמה אסיפת מחאה של רבנים, ואז אמר רבנו הרב צבי יהודה קוק שגם על
כפיה פנימית מסוג זה נגד הדת נאמר ייהרג ואל יעבור (ספר לנתיבות ישראל ח"א
בסוף).

חזק נתחזק למען עמנו ותורתנו.

- פורסם בשאילת שלמה 320

