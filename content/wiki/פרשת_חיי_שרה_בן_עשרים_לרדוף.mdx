---
title: "פרשת חיי שרה: בן עשרים לרדוף"
type: "מאמר"
---

## בן עשרים לרדוף

\[נרשם ע"י יוסף אברמסון\]

מנין אנו יודעים מהו הטוב ביותר לעשות אחרי גיל שבע? משרה אמנו. חז"ל
אומרים כי בת ק' כבת כ' לחטא, שלא חטאה, ובת כ' כבת ז' ליופי (רש"י, תחילת
הפרשה). כל גיל היה פרק חשוב בחייה של שרה אמנו. גיל שבע ליופי, ילד הוא
יפה בגיל שבע. מגיל שבע עד גיל עשרים אין הקב"ה מעניש על חטאים.

ויש לשאול, וכי משוא פנים יש כאן? וכי יעלה על הדעת שאדם יכול לעשות עבירות
ולא יענש? אלא הקב"ה מחכה בסבלנות שיעשה תשובה. אם מגיע לגיל עשרים ולא שב
הקב"ה מענישו על כל החבילה! לכן יש להזדרז לחזור בתשובה לקראת יום ההולדת
של גיל עשרים.

בפרקי אבות נאמר: “בן עשרים לרדוף" (ה כא). הכוונה היא לרדוף אחרי האויב.
אך גם הכוונה לרדוף בעשיית תשובה. שימהר לשוב כדי להיות נקי מעבירות.
וכשיגיע יום הולדת העשרים יחגוג בשמחה רבה.

- פורסם בשאילת שלמה 252

