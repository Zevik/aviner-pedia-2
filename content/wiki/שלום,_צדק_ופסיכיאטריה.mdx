---
title: "שלום, צדק ופסיכיאטריה"
type: "מאמר"
---

## שלום, צדק ופסיכיאטריה

\[אתר "מעריב"\]

הפסיכיאטר הגדול הנרי ברוך, שניהל את בית החולים לחולי נפש המפורסם ביותר
בצרפת, בנה שיטה טיפולית שלמה המבוססת על יסוד הצדק. מתוך הפסיכולוגיה
והפסיכיאטריה עבר לסוציולוגיה וניתח את "חכמת השלום", ירושת אבותינו, משה
רבינו ונביאינו, והוכיח שסדרת אי הבנות הובילה לתוצאות חמורות, כפי שהרצה
בפני "בני ברית" בשנת תשכ"ט, ואלו דבריו:

הפילוסופיה המדינית של אומות העולם שונה בתכלית מהשקפת הצדק של עם ישראל.
הפוליטיקה שלהן מתנווטת על פי האינטרס של הרגע, עם תפניות חדות לקראת
אינטרס חולף חדש. כך הן מפקירות חברים לטובתו של החזק או של המציע הכי
הרבה. אלילות זו של הכוח וההצלחה המיידית, תומכת במי שנראה מאיים, ומבקשת
מהקרבן להקריב את עצמו כדי להשקיט את האיומים. כך שאלילות הכוח מובילה
בסופו של דבר לפחדנות ולכניעה.

לכן, הפילוסופיה המדינית הנהוגה בעולם, כופרת בזכותם של עמים על ארצם ואינה
מכירה אלא בזכות הכובש. היא שוללת מעם ישראל כל זכות על ארצו ההיסטורית,
הארץ שבה התחוללה ההיסטוריה הלאומית הישראלית, הארץ שבה כל מקום מחובר
לזכרונות מהתנ"ך. הוא גורש מארצו על ידי הרומאים אך נשאר קשור אליה ולחם על
זכותו נגד בני ישמעאל ובני עשו, קרי, תרבות המערב. לאורך כל ההיסטוריה
הדרמטית שלו ועד היום, צעקתו בשם האמת והצדק, נפלה על אוזן ערלה וניצבה מול
הצהרות צבועות ומטעות על שלום.

הנצרות טוענת שכל עוונותיו של אדם נמחלים לו לכתחילה תמורת אמונתו בדת. כך
שחסד האל מקיף בשווה את כולם, כצדיק כרשע, כקרבן כתוקפן, מה שמביא להעדפת
התוקפן ודרישה מהקרבן להקריב את עצמו, ואותה הקרבת החפים מפשע מעודדת את
התוקפן. בצורה כזו אי אפשר לבנות עולם של צדק עלי אדמות והוא נדחה אל
השמים, וזה גירוש השכינה כלפי מעלה והפרדת שמים וארץ. אין שום חובה ואין
שום התחייבות.

גם האיסלאם המדכא את האדם על ידי ציות מוחלט ועיוור מוביל אותו לתלונה
ולמרד. הוא מתרגל לחיות בלי התחייבות ובלי נתינה, הופך לאדם הדורש יותר
ויותר ומפורר את החברה.

הפסיכואנליזה הלכה בכיוון אחר. התאווה הפכה לאל והאדם לבהמה. כל עכבה בפני
כל יצר נורמלי או לא נורמלי נחשבת כהפרעה נפשית, מה שמעצב אדם חלש ביותר
ומתירני. נוצרת אנושות שאינה מסוגלת להתאמץ, אגואיסטית ואגוצנטרית, מלאה
דרישות, חסרת אונים ומתאוננת תדיר – מה שגם מביא להתפוררות החברה.

לכן המין האנושי נשאר אדיש מול השמדת יהודים ומול העינויים הנוראיים של עם
חף מפשע שתרם כל כך לאנושות. אך כאשר מדינות ערב בהמשך להיטלר זממו לבצע את
הג'נוסייד הטוטאלי של עם ישראל – לא יכול אותו מין אנושי לסבול שהן הובסו
על ידי מלחמות הגבורה של העם הנרדף.

האנושות שסולפה על ידי אלפי שנות נצרות ופציפיזם של עוול וצביעות המכונה
שמאלנות, מתעקשת להציל את הרוצחים ולאפשר להם להמשיך את פשעיהם, מתוך החלשת
הקורבנות המגינים על עצמם. עם ישראל הוא היחיד המגן תמידית על הצדק.

אחרי אלפיים שנות גלות ועינויים נוראיים הוא קם לתחייה ומחזיק תחת שליטתו
שטחים באופן שהוא לדוגמא לכל העמים, כיצד הוא מכבד את המיעוטים וכיצד הוא
מכבד את האדם בתור אדם. די לבקר בשטחים המשוחררים, כפי שעשיתי פעמים רבות,
כיד להתוודע להאשמות השקריות והבלתי צודקות כלפי עם שכמעט נכחד בתאי הגזים
והפך דוגמא למין האנושי כולו.

עד כאן תמצית קצרה מאד של דבריו. נדע אנחנו את האמת, נדע אנחנו את הצדק ולא
נתבלבל משטיפת המוח של הגויים אשר פיהם דיבר שווא וימינם ימין שקר. נדע
אנחנו להעניש את הרוצח ולהגן על הקרבן.

- פורסם בשאילת שלמה 334

