---
title: "נמשיך לבנות את ארצנו ולהיבנות בה (מאמר)"
type: "מאמר"
---

## אנחנו נמשיך לבנות את ארצנו ולהיבנות בה

\[אתר ידיעות אחרונות\]

כמה מילים לעילוי נשמת בחורינו היקרים שנפלו על העם והארץ. כי אין הבדל בין
מי שנפל במדים במילוי תפקידו – לבין מי שנפל בלי מדים, מפני שהוא יושב
בארצו. כולנו גויסנו בלי מדים.

אבל יש הבדל בין מי שנרצח בגלות בגזרות קנ"א, באינקוויזיציה, בגזרות ת"ח
ות"ט, בשואה הנוראה, ודמו היה הפקר - לבין מי שנופל היום כבן-חורין על
ארצו, לוחם על חייו ונקום יינקם. בין אדם לחברו על דברים של מה בכך, נקמה
היא בזויה. אבל על דמנו שנשפך, נקמה היא מילה יפה מאוד.

לצערנו, יש בעולם עדיין הרבה פראי אדם. לצערנו, יש בעולם עדיין הרבה יצורים
התואמים את הגדרתו של הרמב"ם במורה נבוכים: "אדם מבחוץ וחיה מבפנים". על
בשרנו חזינו את אותם חיות אדם. אלא שעתה יכולים אנו, בחסדי ה' עלינו,
להתגונן.

ואנחנו יודעים להתגונן. ואנו יודעים להילחם. על פי נתונים של ארגון הבריאות
העולמי, נרצחים בארץ כל שנה 8 מתוך 100 אלף תושבים, בצרפת – 15 מתוך 100
אלף תושבים, ובארה"ב – 25. כמובן אין זה מנחם אותנו, אך כוחות הביטחון שלנו
עושים את עבודתם כמיטב יכולתם. אבל לאטום לגמרי – אינם יכולים.

זאת נוכל לאמר לשבח על גבורתנו: כבר 40 שנה שאין מלחמה. כמה שהטרור נורא,
מלחמה היא קשה אלף מונים. 350 מיליון אויבים – ועוד רבים שעוזרים להם
מבפנים – מפחדים משישה מיליון יהודים. איך אומרים בשפה המדוברת? נראה אותך
גבר, אוחז בנשק ויוצא למלחמה. ולכן הם אוחזים בנשק של הפחדנים, של הנמוגים,
של החלשים, של הבזויים: חטיפת נערים תמימים ההולכים לתומם.

לצערנו, יש להיות ריאליסטים. יש לנו אויבים. התפללנו והתפללנו, אבל נזכור
שתפילה איננה קסם. תפילה היא בקשת תחנונים. וריבונו של עולם הוא המחליט על
פי חוכמתו. אגב, גם בזמן השואה התפללנו. אוי, כמה התפללנו, ובכל זאת קרה מה
שקרה.

לא לשווא אמרו רבותינו, ארבעה דברים צריכים חיזוק. כלומר, בדרכו של עולם,
ולא בקלות מצליחים, ולכן אין להתייאש אלא להמשיך לדבוק במטרה.

אחד מהם הוא התפילה. אם התפילה איננה נענית – חזק ואמץ ליבך, והמשך להתפלל.

בעת הזו חשוב שנזכור – לטרור אין כוח. הוא יכול להרוג נשמות יקרות, עוד
ועוד, חלילה. אבל הוא אינו יכול להשתלט על המדינה, ולכן הוא אוחז בנשק
הפסיכולוגי להטריד, להפחיד, להציק, להרוס את האמון בין האזרחים לשלטון.

ואם כך, הנשק נגד הטרור עם כל הצער על הנשמות האהובות – הוא להמשיך,
להתחזק, לבנות, לעשות, לפעול. לא להישבר. לא התאמלל. לא להתבכיין. אלא
להמשיך. ואנחנו נמשיך לבנות את ארצנו ולהיבנות בה, ונפלאות השם על ארצו
ונחלתו.

- פורסם בשאילת שלמה 343

