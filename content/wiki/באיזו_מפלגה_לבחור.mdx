---
title: "באיזו מפלגה לבחור"
type: "מאמר"
---

## באיזו מפלגה לבחור

שאלה: באיזו מפלגה הרב תומך?

תשובה: מוקדם מדי. יש לחכות ולראות את הרכבים של כל המפלגות העומדות
לפנינו.

ש: אבל עקרונית בעד איזו מפלגה הרב תומך?

ת: בכולן. בכל מפלגה יש צד טוב. אין לאף מפלגה כל המעלות. אמנם כל מפלגה
טוענת בלהט, שאצלה כל האמת, וכל הצדק וכל היושר, ושכל האחרות הן כאין ואפס.
אבל אין זה נכון. רק לכלל יש כל המעלות. גם בתוך סחף הבחירות אין להתבלבל.
אין לשכוח שהמאחד את כולנו הוא יותר גדול לאין ערוך מהמפריד.

ש: אם כך, אין להצביע?

ת: בודאי שכן, בכך אנו מקיימים את המצוה של הקמת מדינה ורוממות האומה. יש
להצביע בעד המפלגה בה יש הטוב ברובו והרע במעוטו.

ש: אבל האם אין זה מחליש כאשר אדם מראה את חסרונות מפלגתו?

ת: אדרבה, זה מחזק. הכרת האמת והכרת החטא היא יסוד התשובה והתיקון, עיין
ספר אורות התשובה פרק טו. בכלל, בחיי האומה אין לאדם להיות עסוק בביקורת על
מפלגות אחרות, זאת ישאיר לאנשי אותן המפלגות, אלא עליו לעסוק בביקורת על
מפלגתו, כדי לזככה ולטהרה. תמיד וידוי צריך להיאמר בגוף ראשון: אשמנו, ולא
בגוף שני: אשמתם, או בגוף שלישי: הם אשמו. זאת ועוד, אין להתבלבל בין
חילוקי דעות לבין חילוקי לבבות. יכולים להיות בינינו חילוקי דעות חריפים
מאוד, אך אנו ידידים, אנו חברים, אנו אחים, אנו בני אותו עם ואנו פועלים
יחד.

ש: ואז, כאשר יתבררו הרכבי המפלגות, הרב יודיע בעד מי להצביע?

ת: לא. איני אומר לאף אחד בעד מי להצביע. זו החלטתו האישית. האזרת המצביע
הוא כמו חבר בית-דין, בית-דין גדול של כמיליון אנשים, שצריך להכריע מה טובת
האומה. וזאת עליו להחליט על פי מה שהוא חושב שזו טובת האומה. לא טובתו
האישית, ולא טובת קבוצתו. וכן בתור דיין, עליו להצביע על פי מה שהוא חושב,
ולא על פי מה שאחרים חושבים, גם אם הם אנשים חשובים. כמובן עליו להתייעץ
בענווה ולהקשיב ביושרה, אבל להחליט בעצמו.

ש: ומה בדבר כל מיני קמיעות, ברכות וקללות?

ת: בודאי לא, אלא מה שהאדם חושב שהוא טובת האומה.

ש: ועל פי איזה קנה מידה?

ת: לא מה שהם מצהירים ומבטיחים, שלא בטוח שיעמדו בזה. אלא על פי מה שהם עשו
בעבר, מה שנקרא בהלכה "חזקה". אמנם גם חזקה אינה בטוחה מאה אחוז, אבל יש
סבירות גבוהה שימשיכו במה שעשו קודם, זה אומדן מלבר, אקסטראפולציה.

ש: ומה יש לחפש?

ת: מפלגה דתית-לאומתית, כלומר שחןרתת על דגלה: תחית האומה בארצה על פי
תורתה. אם מפלגה דתית-לאומית מחליטה לנטות לכיוון של מפלגה יותר מגוונת,
כללית-אוהבת-ארץ ישראל, זה יפה מאוד. אנו נכבד כל החלטה, אך היא לא תתאים
לצפיותנו. למעשה לקראת הבחירות נצטרך לוודא מה היא המפלגה הכי דתית-לאומית
הניצבת לפנינו.

ש: מה זה אומר למעשה? במה עליה לעסוק?

ת: הכל חשוב. יש להלחם בכל החזיתות. צריך בטחון, זה הכרח ומצוה. צריך
כלכלה,- אמנם לא על הלחם לבדו יחיה האדם, אבל גם על הלחם. אבל מעל הכל,
חשובה הנשמה, כלומר מדינה יהודית, - בניגוד לגל העצום של חקיקה למחיקת
האופי היהודי של המדינה. בלי נשמה גם הגוף יפול,כמו שקרה להרבה מדינות
בהיסטוריה. בלי רוח גם הצבא התנוון,וגם הכלכלה הסתאבה. העיקר הוא להילחם
בעד מדינה יהודית, מה שגם כולל דחית כסף נוצרי או כסף ארופאי, שדורש שוחד
נשמה. שריפת נשמה וגוף קיים.

ש: זה כיוון חדש? זה חידוש?

ת: לא. אין בכך שום חידוש. זה האידיאל של המזרחי. אך לא די לשאוף, יש
לקיים. לא די להשתדל אלא צריך מסירות נפש מוחלטת שלא עבור אף אחד מחוקי
סדום האלה, ואדרבה יש לתקן ולבטל כל אלה שכבר עברו או עוברים.

זה הכלל: יראת שמים. לא רק של הפרט, אלא של המדינה.

- פורסם בשאילת שלמה 370

