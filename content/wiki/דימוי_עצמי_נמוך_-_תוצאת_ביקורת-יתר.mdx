---
title: "דימוי עצמי נמוך - תוצאת ביקורת-יתר"
type: "מאמר"
---

## דימוי עצמי נמוך – תוצאת ביקורת-יתר

\[מ"ראש יהודי"\]

מה הכוונה – ביקורת-יתר? "יתר", אין הכוונה שהביקורת למשל עוקצנית, וגם אין
הכוונה שהיא נאמרת בשעת כעס של ההורים. איננו מלאכי-השרת. לפעמים אנחנו
יוצאים מן הכלים וכועסים. אין זה סוף העולם. הבעיה מתחילה כאשר זה הופך
להיות תמידי ומתמשך, בלי הפסק; אז זה הרסני. זה מכרסם בילד, נתקע בראשו,
שוטף אותו ומשכנע אותו שאינו שווה, ומתוך כך נוצר אצלו דימוי עצמי נמוך.
הוא משוכנע שמחפשים אותו, וזה כמובן לא נכון. הרי ברור שאנחנו רוצים
בטובתו, אבל כבר הצלחנו לשכנע אותו שהוא חסר-תקנה. "כמה פעמים כבר אמרתי
לך?!" – פירושו: "אומרים לך ואומרים לך, וזה לא מועיל. בלי צעקות זה לא
מועיל. להבא ישר נצעק עליך!" – איזה מסר הילד שומע? אתה חסר-תקנה! נניח
שהוא באמת מתנהג באופן לא ראוי, וכי אם נגיד לו זאת שוב ושוב זה ירפא אותו?
אדרבה, זה יחמיר את הבעיה. אלא צריך חיזוקים חיוביים לכל הדברים הטובים
שהוא עושה, כדי להחזיר לו את האמון בעצמו. בילדותי, קראתי שיר על אדם אחד
שחזר לכפרו לאחר שלושים שנה. היו לו חיים רעים ומרים, והוא היה לא יוצלח
בכל. הוא חזר לכפר, לדודו – אדם רע שהתעלל בו, ותמיד אמר לו: "עוד תראה,
אתה תגמור בעמוד התלייה" – נכנס לבית דודו ואמר: "שלום דוד", הדליק סיגריה,
חנק את דודו, וסיים על עמוד התלייה...

- פורסם בשאילת שלמה 238

