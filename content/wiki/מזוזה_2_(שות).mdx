---
title: "מזוזה 2 (שו\"ת)"
type: "קדושה - הלכה (שו\"ת)"
---

מקורות ע"י הרב מרדכי ציון

**מזוזה על ידי אישה**

ש: האם אישה יכולה לקבוע מזוזה?

ת: כן. כי חייבת במזוזה. שו"ת דעת כוהן קסט. שו"ת יביע אומר ג יו"ד יח.

**הורדת כל המזוזות בבת אחת**

ש: האם מותר להוריד בבת אחת את כל המזוזות לכמה ימים כדי לשלוח אותם
לבדיקה?

ת: לא. כדי לגור שם, חייבות להיות כל המזוזות. לכן להוריד מזוזה אחת לבדיקה
ולשים חדשה במקומה, וכן הלאה (פתחי תשובה יו"ד רפה א – מ"צ).

**בדיקת מזוזות**

ש: האם מותר לתת את כל המזוזות שבבית בבוקר לסופר סת"ם המבטיח שיחזיר אותן
עד הערב? ת: אם הוא לא בבית עד אז. אם כן נמצא בבית - ימסור אחת אחת כאשר
שם במקום המזוזה שמוציא מזוזה אחרת. \[כתוב בשו"ת רבבות אפרים (ה, תקמח)
שהגר"א גרינבלט שאל את הג"ר דוד פיינשטיין שאלה זאת. ענה לו: "כמדומני שאף
אאמו"ר זצ"ל (כוונתו להגר"מ פיינשטיין) פעם אחת סלק הכל ובדקם". כן השיב
הגר"א נבנצל. אך הגר"נ קרליץ אמר שלא יבדוק את כל המזוזות בבת אחת, אלא
ישאיר אחת או יותר וכשיקבל בחזרה את המזוזות מהבדיקה, יתן את אותן המזוזות
שעדיין לא בדק (בזאת יבא יהרן עמ' תמג) - מ"צ\].

**בדיקת מזוזות**

ש: שמעתי שיש לבדוק מזוזות בחודש אדר א בשנה מעוברת. זה נכון? מה הסיבה?

ת: יש לבדוק פעמיים כל שבע שנים. שו"ע יו"ד רצא א. ושנה מעוברת היא בערך
פעמיים כל שבע שנים וכך זוכרים. הג"ר דבליצקי (קונטרס האגרת הזאת עמ' 42 –
מ"צ).

**מזוזה בדבק**

ש: מותר לקבוע מזוזה בדבק ולברך רגיל?

ת: כן. ערוך השולחן רפט טו. אך שיהיה חזק ולא יפול (שו"ת יחוה דעת א נח.
וסיפר הג"ר צבי שכטר שראה שבבית הקיץ של הגרי"ד סולוביצ'יק היו המזוזות
מדובקות בנייר דבק. נפש הרב עמ' רמא – מ"צ).

**מזוזה תלויה במסמר תחתון**

ש: מזוזה שהמסמר העליון בה נפל ומתנדנדת בתחתון, האם כשקובעים אותה שוב, יש
לברך?

ת: לא. כי עדיין קשורה (מקדש מעט יו"ד רפט – מ"צ).

**מזוזות ושלום בית**

ש: יש המוכרים במחיר יקר מזוזות שלא נגע בהן סכין, בטענה שזו סגולה לשלום
בית. זה נכון?

ת: אין לזה מקור וזו הונאה. אם יש בעיות בין בני זוג יש לפנות ליועץ
נישואים (וכן הגר"ח קניבסקי והג"ר מאיר מזוז אמרו שאינם יודעים סגולה כזו.
סגולות רבותינו 325 – מ"צ).

