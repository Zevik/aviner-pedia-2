---
title: "אל תאכל בלי סוף (מאמר)"
type: "מאמר"
---

כתב רבינו הגדול הרמב"ם: "היות הגוף בריא ושלם הוא מדרכי ד' "(דעות ד א).
כלומר מצות "והלכת בדרכיו" (דברים כח ט. רמב"ם שם א ו).

וכיצד ישמור האדם על בריאותו? עליו להקפיד על ארבה דברים, כותב הרמב"ם:

א. אכילת מזון בריא (שם ד ט-יב).

ב. אכילה במידה נכונה ולא אכילת יתר (שם טו).

ג. פעילות מעיים תקינה (שם יד-טו).

ד. פעילות גופנית (שם טו).

"כל המנהיג עצמו בדרכים אלו שהורינו, אני ערב לו שאינו בא לידי חולי כל
ימיו עד שיזקין הרבה וימות, ואינו צריך לרופא... אלא אם כן היה גופו רע
מתחילת ברייתו" (שם כ).

לצערנו, כמחצית הישראלים סובלים מהשמנת יתר ועודף משקל Obesity or
Overweight, מה שגורם חלילה למחלות קשות. ההרגלים התזונתיים נעשים יותר
ויותר גרועים משנה לשנה וזה הופך לאסון.

למשל, רבים אוכלים ארוחת בוקר מחוץ לבית: כריך, המבורגר, עוגה – שנעשים
יותר נגישים ויותר זולים. כך אנשים נעשים יותר ויותר שמנים. וגם אחוז
הסובלים מהשמנת יתר חולנית Obesity הולך וגדל, המסוכנת והורגת.

ארצות הברית הם השמנים הכי הגדולים שעל פני כדור הארץ, אך זה מתפשט לכל
מדינות השפע וגם אלינו, וגם אל מדינות מתפתחות.

מספר האנשים על פני כדור הארץ הסובלים מהשמנת יתר הוא יותר גדול מאלו
הסובלים מתת תזונה. תת תזונה: 800 מיליון. שמנים: 700 מיליון. עודף משקל:
1700 מיליון.

כיצד להילחם נגד מגפה זו? יש להתחיל מהילדים. כשליש הילדים בחטיבת ביניים
בארצנו סובלים מעודף משקל והשמנה .כולם צריכים להתגייס: בתי ספר, מורים,
הורים, חנויות, רופאים, רוקחים, דיאטנים – כדי לחנך את הילדים לתזונה
נכונה. יש להכניס נושא זה לתוכנית הלימודים, להביא מזון בכיתה, להסביר
לילדים מה בריא ומה לא ולמה, עוד פעם ועוד פעם, ולתת להם חוברת קטנה יפה
להביא הביתה.

יש לקנות משקל פשוט ולשקול את עצמו מידי פעם, אפילו יום יום, ולפחות פעם
בשבוע. כמובן, המשקל לא קובע הכל, אלא ההיחס בין משקל לגובה, מה שנקרא מדד
מסת הגוף, B.M.I., Body Mass Index, וליתר דיוק המשקל חלקי הגובה בריבוע.
ויש גם הבדל בין ילדים למבוגרים, כי המדד אמור להיות נמוך אצל ילדים. יש
לעקוב החל מגיל הרך.

כאמור, השמנה גורמת למחלות חמורות ומקצרת את תוחלת החיים.

אין צורך להסתגף במזון, אפשר לאכול כמעט הכל וגם חשוב לאכול מכל סוג, אלא
זה תלוי בכמות. בחנויות, אין להתפתות לקנות מזון לא בריא, וכן לחנך את
הילדים, שמותר לאכול הכל, אך כל דבר במידה נכונה.

וכן לחנכם לעסוק בפעילות גופנית. ללכת ברגל או באופניים או בקורקינט או
בגלגליות, וכמה שאפשר להימנע מתחבורה. ללכת, לרוץ, לסחוב, לטאטא.

מדרגות רגילות ולא מדרגות נעות או מעלית. לא להיות עצלן. כל יום חצי שעה
הליכה. לא לשבת יותר משלוש שעות ביום מול המסך הקטן.

למעט בסוכר, למעט בשומן, למעט במלח. לקרוא את המדבקות על צנצנות הממרחים,
ולראות איזו כמות אדירה של קלוריות יש שם. וכן לא חייבים לשתות משקאות
ממותקנים. מים הם טעימים מאוד, זה עניין של הרגל. בכוס שתייה מתוקה יש 8-4
כפיות סוכר. תעשיינים מנצלים את תשוקתנו למתוק ולשמן כדי לייצר מזון זול,
ולהרוויח מיליונים על חשבון בריאותנו. לכן, ככל שאנשים עניים, יותר גדל
הסיכון של השמנה. התעשיינים שוטפים אותנו בפרסומת שקרית, אז יש ללמוד
בעצמנו וללמד את ילדנו, לקרוא מה כתוב בתכולה.

כמובן, יש להרגיל את הילדים לאכול מזון שמשקיט את הרעב, שאם לא כן, הם
זוללים כל היום. זה הכלל, שומר פיו ולשונו, שומר מצרות נפשו (משלי כא, כג.
רמב"ם שם טו).

- פורסם בשאילת שלמה 569

