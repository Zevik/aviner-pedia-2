---
title: "השומר החדש בשבת (מאמר)"
type: "מאמר"
---

## השומר החדש בשבת

\[מכתב הרב שלמה אבינר לשומר החדש\]

ב"ה

לכבוד השומר החדש.

רוב שלום!

יישר כחכם על עבודת הקודש החשובה של שמירה ארצנו. זה גם חסד למתיישבים, גם
משימה לאומית של הגנה על ארצנו.

כללית, מעמדו ההלכתי של השומר החדש הוא כמעמד המשטרה, כיון שזו הגנה מפני
גניבה והרס, ואפילו כמעמד הצבא, כיון שיש גם מגמה של נישול עם ישראל
מארצנו.

לכן, כל מה שמותר לצה"ל, מותר לשומר החדש:

א. מותר להגיע עם רכב.

ב. מותר לחזור עם רכב, שאם לא יוכלו לחזור, גם לא יבואו.

ג. וכן מותר למתדרך לבוא.

ד. אפשר לסייר ברכב, ולא רק ברגל, כיון שזה הרבה יותר יעיל.

ה. מותר להדליק פנסים ומדורות, - כי כל אלה מסייעים משמעותית לשמירה.

ו. אפשר לטלטל כל מה שנצרך למילוי התפקיד.

ז. אין עדיפות שישמרו לא דתיים, הרי זה מותר ומצוה, ככל משימה צבאית.

ח. מותר לענות לקריאות טלפון, אבל אם מתברר שאין זה בטחוני, לנתק אחרי בקשת
סליחה.

באשר לנוער מקיבוץ דתי, אפשר לסייר ברכב, אם זה יותר מועיל מסוס, אבל
כמובן, רב הקיבוץ הוא שיקבע.

בכבוד רב ובהערכה רבה

שלמה אבינר

- פורסם בשאילת שלמה 383

