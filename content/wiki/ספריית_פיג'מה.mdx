---
title: "ספריית פיג'מה"
type: "מאמר"
---

## ספריית פיג'מה

\[באהבה ובאמונה\]

שאלה: אני גננת ומחלקת לילדים חוברות עם סיפורים במימון ספריית פיג'מה. יש
הורים שמחים מאוד, ויש מתנגדים מאד. מה לעשות?

תשובה: אלו ואלו צודקים, כי יש סיפורים מסוגים שונים: יש טובים, יש
בעייתיים ויש שהם סבירים אבל כמה דברים צריכים תיקון. יש גם ציורים גסים
ובעיתיים שמשדרים יחס שלילי לדמויות. ואולי הגננת יכולה לתקן את הציור יחד
עם הילדים, שזו דווקא פעילות חינוכית, או לשלוח דף הערות להורים מצורף
לחוברת. הנה כמה דוגמאות. אגב, נושאי הסיפורים הם חמישה: חז"ל, יהדות, ארץ
ישראל, מידות טובות, סתם סיפורים.

א. אות בבאר - על רבי עקיבא. לא כתוב 'תורה' אפילו פעם אחת בכל הספרון,
אלא: ידע, לימוד, תלמיד מעולה,למד הרבה דברים וכו'. לא מוזכר חלקה של אשתו
בתורתו. רבי עקיבא מצויר כילד קודר ומלוכלך.

ב. התבלין החסר - על רבי ואנטונינוס. לפעמים כתוב יהודה הנשיא בלי 'רב'.
"המאכלים בושלו לפני השבת, ובבית יהודה הנשיא לא הדליקו אור בשבת" - כמו
הקראים שלא אוכלים חמין. הדגשות חוזרות ונשנות על אוכל טעים ולא טעים -
כאילו בזה מסתכמים חייו של רבי יהודה הנשיא.

ג. שלמה המלך והדבורה. שלמה המלך נראה כמו נסיך גרמני עם אף אדום, עמוס
בטבעות, צמידים וכתר, ושוכב לישון בצורה לא מכובדת, עם פנים זועפות. ציורים
לא צנועים של מלכת שבא, נעריה ונערותיה, ועירוב של גברים ונשים.

ד. מקומו של בית המקדש .ציורים גסים של שני האחים, גם בלי כיסוי ראש. בית
המקדש מוצג כמקום "אור וחום, אהבה וחסד" בלבד, בלי קדושה. לא בית של מקדש.

ה. מי אוהב את השבת .השבת מוצגת כיום מנוחה, בלי שיעורים, עם אב הקורא
עיתון – בלי קידוש, בלי תפילות ובלי לימוד תורה.

ו. המעיל המופלא של יוסף. תמונות נשים לא צנועות. ריקודים מעורבים לעיני
הרב המביט בשמחה. יוסף אוכל בלי כיפה. ועוד תמונות לא חינוכיות.

---

הבעיה הכי קשה היא ציורים בוטים, מכוערים ולא צנועים, שמשניאים את הדמות או
את הסיפור. זה ניתן לתיקון.

