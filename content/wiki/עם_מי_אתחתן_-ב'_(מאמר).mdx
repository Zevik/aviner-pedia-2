---
title: "עם מי אתחתן -ב' (מאמר)"
type: "מאמר"
---

האם להתחתן עם בחורה ענייה? כיצד אוכל ללמוד תורה? - אין בעיה. הרמ"א כתב
שלא להתחתן בשביל כסף. אין זו שאלה זהה אבל דומה. בכל זאת אין זה נימוק.
הרבה תלמידי חכמים התחתנו עם בנות עניות. יעקב אבינו התחתן עם רחל ולאה
שהיו עניות והוכרחו ללכת לרעות את הצאן, ושם הוא פגש את רחל. גם בנותיו של
יתרו הלכו לרעות את הצאן, כי הוא הוחרם עקב דעותיו, ואף אחד לא רצה לרעות
עבורו - ושם פגש משה רבנו את צפורה.

רבנו הרב צבי יהודה התלבט בין שני שידוכים שהוצעו לו: בחורה עשירה, שאז
יוכל ללמוד בשקט, אבל מאידך רגילה לרמת חיים טובה וכיצד יספק לה, ובחורה
ענייה הרגילה להסתפק במועט. הוא בחר בבחורה הענייה (ספר צבי קודש).

אמנם הרמב"ם כתב שקודם יש ללמוד מקצוע, אחר כך לבנות בית ורק לבסוף להתחתן,
אבל טיפשים מתחתנים, ואז בונים בית בכסף שאין להם, ובסוף לומדים מקצוע
(הלכות דעות ה יא). אך הסבירו הפוסקים שזהו הסדר לכתחילה אם אפשר, אך אינו
פותר מלהתחתן כאשר הגיעו לגיל נישואים. במיוחד בימינו, שאדם חרוץ יכול
להתפרנס היטב מעבודות מזדמנות כגון ניקיון, כפתרון ביניים.

כסף זה הבל. ויש עוד הבלים: יופי. שקר החן והבל היופי אשה יראת ד' היא
תתהלל. מה תועיל לך אשה יפה בלי מידות טובות? כמובן צריך שתמצא חן בעיניך,
אך אין זה תלוי ביופי החיצוני אלא ביופי הפנימי. הרי אסתר מצאה חן בעיני כל
רואיה. הא כיצד? תמהים חז"ל. הרי אין אשה מוצאת חן אלא בעיני בני אומתה,
כגון כשדית בעיני כשדי, ובבלית בעיני בבלי. זאת ועוד, אסתר ירקרוקת היתה,
שאין זה צבע נשי! זאת ועוד, כיצד מצאה חן דווקא היא בעיני אחשוורוש, לעומת
נשים אחרות שבמשך שנה עשו טיפולי קוסמטיקה?! אך זה היה בזכות יופייה
הפנימי, החן הפנימי שלה, אפילו אחרי שצמה שלושה ימים. בזכות עדינותה, טהרתה
וקדושתה.

בוודאי אתה זוכר את אגדת העם לנוער "היפה והחיה" של הסופרת הצרפתיה ז'אן
מרי לה-פרינס דה-בומון מלפי 2"0 שנה, שלימדה אותנו שלא היופי החיצוני ולא
הברק האינטלקטואלי עושים את האושר אלא טוב הלב והמידות הטובות. כמובן, צריך
שתמצא חן בעיניך. הרי כתוב ואהבת לרעך כמוך, ואשתך היא הראשונה בממלכת
האהבה.

איננו בדרגת יצחק אבינו שהתחתן עם רבקה אמנו לפני שראה אותה ואחר כך אהב
אותה. אבל אל תהיה שבוי ביופי חיצוני. במיוחד שאף מחקר לא הצליח לפענח עד
הסוף את סוד האהבה הרומנטית, למה דווקא זו שובה את לבך ולא אחרת. לכן
היזהר, לעתים קרובות אנשים יפים מסתירים לב עקום, כפיות טובה ושחיתות.
לחסרון גופני אפשר להתרגל אך למידה רעה קשה להסתגל.

יופי זה הבל. וכן האם שמנה היא אם רזה - זה הבל. ממילא בהריון תהיה שמנה.
ופעמים רבות כך תישאר אחרי הלידה.

בלונדינית או שחורה, זה הבל. ממילא ביום מן הימים שערה ילבין.

צולעת, זה הבל. כל דבר יכול לקרות בעתיד, אז תהיה לך אכזבה. כך לא תהיה לך
הפתעה לא נעימה. וגם על יעקב אבינו כתוב שהוא צלע על ירכו.

צבע עור לבן או כהה, חום או שחור - זה הבל. הבלי הבלים. השאלה היא מה צבע
הלב.

ואם היא עיוורת - אז מה? יש בחורה עיוורת שרואה טוב יותר מבחורה רגילה. קשה
להבין איך אנשים רציניים נתפסים לפרטים כאלה חסרי משמעות. וכן אם היא
חרשת - מה בכך, העיקר: לב טוב, מידות טובות. זה מה שאליעזר עבד אברהם חיפש
עבור יצחק אבינו.

באמת, מסכנה בחורה בלי מידות טובות - מי יתחתן אתה? אבל זה ניתן לתיקון.

ומה אם הוריה ומשפחתה הם אנשים שליליים ורעים? - אינך מתחתן אתם אלא אתה.
הרי יצחק אבינו התחתן עם רבקה אמנו שאביה היה רוצח, וכן יעקב אבינו - עם
רחל ולאה שאביהן היה רוצח, ועוד חסרונות רבים.

אבל כתוב שצריך בת תלמיד חכם? - זה היה באותם ימים שהבת היתה זהה לאביה.
עתה אין זה כך. עיין דברי הט"ז בשולחן ערוך, שהעיקר הוא הבחורה עצמה. לכן
ראוי לך להחמיר, לא די בבת תלמיד חכם, אלא בבת שהיא בעצמה תלמידה חכמה,
כלומר מלאה לב טוב, מידות טובות ויראת שמים. כך כתב רבי רפאל מילדולה בספר
חופת חתנים, שמה שקובע זו התנהגות בת הזוג עצמה. מעשיך יקרבוך ומעשיך
ירחקוך, ראשי תיבות: מי ומי. מי ומי ההולכים.

האם צריך בחורה שהיא מורה או עוסקת בשאר מקצועות נשיים? לא משנה. אנא אל
תיתן הוראות לבחורה שאתה נפגש אתה מה ללמוד, אחרת אתן לה עצה לחפש מישהו
אחר.

ומה עם משפחת הבחורה, שמחרחרים ריב ולא רוצים בך? זה לא מה שקובע אלא אם
הבחורה נחושה ולא נכנעת להם, כמובן אותו דבר לגבי משפחת הבחור. העיקר שהיא
עמידה בלחצים. כמו בתואל שלא רצה שרבקה אמנו תתחתן עם יצחק אבינו והיא אמרה
להם שתלך אתו גם נגד רצונם ונגד כל סחיטה רגשית (עיין רש"י ומדרש).

ודאי שיש לכבד הורים אבל אין להיות עבד נרצע להם ולהיות זהה להם. על כן
יעזוב איש את אביו ואת אמו ודבק באשתו. קל וחומר אשה ביחס למצוות כיבוד
הורים. ועוד פעם: אין זה חוסר כבוד אלא עצמאות. עיין דברי רבנו הרב צבי
יהודה בראשית השיעור על פרשת משפטים. כי אם היא משועבדת להוריה, אז אתה לא
מתחתן אתה אלא אתם. כמובן להורים יש כוונות טובות והם רוצים טובת בתם, אך
מגיע גיל להיות עצמאי.

ומה עם קליק? אהבה ממבט ראשון? - הבל. רגש זה דבר שבונים יחד במשך הזמן,
ובמיוחד אחרי הנישואים, כדברי רבנו הרב צבי יהודה: רומנטיקה - אחרי החתונה.
מעשה בתלמיד ששאל את רבנו כיצד בוחרים בת זוג. השיב: שכל. שאל: ומה עם רגש?
השיב גם לבהמות יש רגש. כאמור הרגש יבנה יחד התחלה טובה לפני הנישואים וילך
ויתעצם אחריהם.

ידידי היקר, אל תלך אחר ההבל, הוא לא יעשה אותך מאושר. אלא מידות טובות
ובמיוחד לב טוב ויראת שמים.

