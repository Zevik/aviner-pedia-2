---
title: "ביקור בקברי צדיקים -סגולה? (מאמר)"
type: "מאמר"
---

**שאלה:** אנו נוסעים לקבר אבדימי דמן חיפה להתפלל לעניין שידוכין. האם
נסיעה לקברי צדיקים זו סגולה טובה?

**תשובה:** השתטחות על קברי צדיקים זו אינה המצאה חדשה, זה היה כבר לאורך
הדורות. כלב בן יפונה השתטח על קברי אבותינו שבחברון והצילו אותו מעצת
המרגלים (סוטה לד, ב ורש"י במדבר יג, כב). יש לכך ערך ללכת ולבקש מהצדיק
להתפלל בעבורנו ויש לכך מקור. אבל ניתן אף לומר: ישנם דברים יותר חשובים.
וודאי אם נותנים את הכסף הזה לצדקה זו סגולה יותר גדולה מאשר תפילה על קברי
צדיקים.

יש סיפור על בתו של רבי עקיבא שאמרו לה חוזי כוכבים שתמות ביום שתתחתן.
התחתנה ובכל זאת לא מתה. למחרת בבוקר, כאשר משכה סיכה מחור הקיר, שם נעצה
אותה אמש, הנה נמשך אחריה נחש מת שנדקר בעינו. שאלהּ אביה, איזו מצוה עשית?
השיבה: בחתונה עמד עני בדלת, איש לא שם לב אליו. קמתי ונתתי לו את מנת
האוכל שלי. אמר רבי עקיבא: מצוה עשית! ודרש: "וצדקה תציל ממוות" (שבת קנו
ב). לתת צדקה זו מצווה מן התורה. (אפילו בלא התורה מבינים זאת כמו שכתוב
שמלכי צדק נתן מעשר אף שהיה גוי – בראשית יד, יח) ולבקר בקברי צדיקים לא
כתוב במפורש בתורה, לא כמצוות דרבנן, אלא מעלה.

לכן, אם יש לאדם כסף, עדיף שיתנו לצדקה. אם יש לו זמן לנסוע ולחזור – והרי
מדובר בכמה שעות – יעשה חסד לאחרים או ילמד תורה. כלומר, הביקור בקברי
צדיקים הינו אכן סגולה אבל יש דברים הרבה יותר גדולים. מהו המקור לרעיון
הזה? מובא בס' פלא יועץ (ערך הדלקה), שאנשים מדליקים נרות בבית הכנסת כדי
שיהיה אור כמו שכתוב "על כן באׂרים כבדו ד" (ישעיהו כד, טו), וכן מדליקים נר
ליירצייט.

ברם, אומר הפלא יועץ, אדם צריך להבחין בין טוב למוטב: יש טוב, ויש יותר
טוב. להדליק נרות בבה"כ זה טוב, אבל לתת את הנרות האלו לעניים להאיר בהם את
ביתם או לתת לת"ח על מנת שיוכלו ללמוד לאורן זה יותר טוב. אפילו ביירצייט
יותר טוב לתת את הכסף לעניים או ללומדי תורה מאשר להדליק נר נשמה. ומה עם
כבוד המת? זהו הכבוד למת!

יש למת נחת רוח כשאתה מדליק נר בעבורו ויש למת נחת רוח כשאתה נותן את כסף
לעניים או ללומדי תורה. אכן לפעמים אי אפשר לעשות כן כי אנשים מרננים שאתה
מזלזל, וככל שאתה מסביר שזה חשוב לא שומעים. אם כך, תדליק נר. אם אתה עשיר
ויכול גם לפרנס את העניים וגם להדליק נר – בסדר גמור. אבל אם אינך יכול,
שקול נא מה גדול יותר.

לכן נזכור תמיד שקיימות מדרגות – יש דינים מן התורה, יש דינים מדרבנן, יש
מנהגים – כולם חשובים, כולם יקרים. אבל, יש מדרגות.

