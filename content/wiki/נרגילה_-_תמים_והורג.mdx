---
title: "נרגילה - תמים והורג"
type: "מאמר"
---

## נרגילה – תמים והורג

\[מ"באהבה ובאמונה"\]

אל תחשוב שהנרגילה היא מכשיר תמים לבילוי והנאה. כך הוא נראה בגלל שתי
סיבות:

**א.** המים מסננים את העשן ולכן אין סיכון. **ב.** יש לו טעם וריח של
פירות וציורי פירות על האריזה, ומה יותר תמים מפירות, סוכר ודבש?

אם כן, טעות גדולה בידך. הוא הרבה יותר מסוכן מעישון. זאת מכמה סיבות, שכל
אחת מהן מספיקה:

**1.** המים מספקים רק סינון חלקי. **2.** אדרבה, הלחות מרגיעה את הגירוי
של דרכי הנשימה כך שאפשר להגביר את עוצמת השאיפה. **3.** זאת ועוד, המים
עלולים לגרום בצקות ברֵיאות. **4.** תערובת העישון כן מכילה טבק והיא אינה
תחת פיקוח כמו הסיגריות, ומדיפה הרבה חומרים מסרטנים הגורמים: סרטן הריאה,
סרטן החניכיים, סרטן השפתיים, סרטן שלפוחית השתן. **5.** העברת הנרגילה
מאדם לחברו עלולה להדביק במחלות שונות: הרפס השפתיים, שחפת, ברונכיטיס,
מחלת הנשיקה, אקזמה ומחלות עור. **6.** טקס עישון הנרגילה אורך הרבה יותר
זמן מעישון סיגריה. סיגריה שנעשנת ב-5 -7 דקות ומדיפה 0.5 – 0.6 ליטר עשן.
נרגילה נעשנת ב 20 - 70 דקות, מדיפה 50 – 600 נשיפות של 0.05 – 0.6 ליטר כל
אחת. אם כן, עישון נרגילה שווה בערך מאה סיגריות! **7.** נכון שעל האריזה
רשום שכמות הזפת והעיטרן היא אפס, וזה יפה מאוד, אך הם שכחו לציין שחומר זה
נוצר בעת שרפת הטבק. **8.** לא נדבר על הנזק הנורא שנגרם לעובר, וכן לא
נדבר על הנזק שנגרם לסביבה שאינה מעשנת.

כידוע, על פי ההלכה, אסור לעשות דברים מסוכנים. אסור לקחת סיכון, אפילו
זעיר, והעושה כן עובר על 'ונשמרתם מאוד לנפשותיכם', כגון לעבור על גשר
רעוע, גם אם הסיכון שיתמוטט הוא נמוך מאוד, אך אם יקרה כך אדם עלול למות,
כמבואר בהלכות רוצח ושמירת הנפש לרמב"ם.

נוסף לכך, אסור להתנהג באופן המזיק לגוף, גם אם לכל התנהגות בודדת אין
סיכון כלל, שהרי סיגריה אחת או נרגילה אחת אינה הורגת, אבל ההצטברות מסוכנת
מאוד, כמבואר ברמב"ם הלכות דעות פרק ד'. הרמב"ם מבאר שחייבים להתנהג בצורה
בריאה, וזה נקרא ללכת בדרכי ד'. ובפרק א הוא מסביר שזו מצוה מן התורה:
'והלכת בדרכיו'.

ואל תאמר שאין זה מסוכן, שהמחקרים אינם אומרים כלום, ועובדה שלא כולם מתים
. אלו דברי הבל. נכון שלפני מאה שנה לא ידעו כמה זה מסוכן, עתה זה ברור לכל
מעבר לכל ספק. דוגמה מעניינת: כאשר בשנת תש"ל התחילו להתפרסם אותם מחקרים
חמורים, 64% מהרופאים עישנו, וכיוון שהם הראשונים להבין במה מדובר, הנה
בשנת תש"מ עישנו רק 10%.

נכון, קשה להפסיק לעשן. יש התמכרות כפולה: פיזית ונפשית. הכול תלוי בכוח
הרצון. אך אם הנך חלש, לא אבדה תקוותך. אנא מַעט בהדרגה, לאט לאט, את כמות
העישון. גם התלות הפיזית והנפשית תרד בהדרגה.

רק נציין כי גם לפני שנת תש"ל ידעו שזה מסוכן, ורופאים רבים אסרו את
העישון, גם רבנים. רבנו הרב צבי יהודה תלה פתק בישיבת מרכז הרב לחדול
מעישון, ובעקבות זאת חדלו כל הישיבות הציוניות. בישיבות תיכוניות יש כמה
מעשנים, אך כאשר מגיעים לישיבות גדולות, הם רואים שם גיבורים בתורה ובצבא
שאינם מעשנים, ואז מבינים שאין שום קשר בין עישון לבין גבריות. וכמובן לא
לנשיות.

זה גם חוסך כסף רב וריח נורא בפה ושיניים צהובות ודוחות.

כל שמונה שניות אדם מת מעישון, בשנה – חמשה מיליון, והמספר הולך וגדל. במאה
השנים האחרונות נפטרו 100 מיליון.

בארצנו מתים 10,000 איש מעישון, כאשר שישית מהם מעישון סביל, כגון אשתו של
מעשן, ילדיו או שותפיו לעבודה, וכבר אמרנו שנרגילה מסוכנת פי 100 מסיגריות.

בממוצע מעשן מקצר את חייו ב – 14 שנה. נורא. ולא נדבר על החולים למאות
אלפים שסובלים ומתייסרים.

בעשן יש 5000 חומרים רעילים ומתוכם 50 מסרטנים. וכבר אמרנו שנרגילה גרועה
פי 100. לכן, אנא, זרוק את הנרגילה שלך לפח. ואם עוד לא התחלת לעשן, אל
תתחיל, אפילו פעם אחת.

אנו בעד אוויר נקי. ריאות נקיות, פה נקי, חיים נקיים. אנו רוצים לנשום נקי.

נקיות, פה נקי, חיים נקיים. אנו רוצים לנשום נקי.

- 

נלקח משאילת שלמה 204

