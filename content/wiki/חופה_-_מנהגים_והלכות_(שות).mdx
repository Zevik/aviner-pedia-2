---
title: "חופה - מנהגים והלכות (שו\"ת)"
type: "שו\"ת"
---

**תכשיטי כלה**

ש: מה המקור לכך שכלה צריכה להוריד תכשיטיה לפני החופה?

ת: אין מקור קדום, רק בעטרה. שו"ע או"ח תקס ד. ועיין שו"ע אה"ע סה ב על
תכשיטי כלה.

**שהחיינו בחתונה**

ש: האם חתן יברך שהחיינו?

ת: כן, כשמקבל את טליתו החדש.

ש: וכלה שרוצה להיות שותפה, האם תוכל לברך שהחיינו?

ת: בודאי. אחרי שמקבלת את הטבעת, לברך בשקט. כידוע שהחיינו אפשר לומר בשקט
כי אומרים לד' ולא לעשות הצגה (שו"ע או"ח רכג ג-ד).

\[מסר הרב שמשון צבי לוינגר, ספרן "יד הרב ניסים": בעניין שהחיינו בנישואים
– מאוד מובן שלא מברכים. הברכה נתקנה על קניית 'בית חדש וכלים חדשים'. האיש
והאישה אינם חפצים הקנויים זה לזה. ואסור שיתייחסו אחד לשני כאל 'כלי'
לשימוש. בכלל, בנישואים, האישה במרכז: 'מרקדים לפני הכלה' ומדברים בשבחה –
לא בשבחו! בכתובה מוזכרים חיובי האיש – לא חיובי האישה. הכל להבהיר לבעל,
שעבדות נטל על עצמו – לא שררה!\]

שינויים בחופה

ש: אני עומדת להתחתן, ורוצה להיות שותפה. האם אוכל אני לברך שהחיינו?

ת: בודאי. אחרי שאת מקבלת את הטבעת, לברך בשקט. כידוע שהחיינו אפשר לומר
בשקט כי אומרים לד' ולא לעשות הצגה.

ש: האם אוכל לומר אם אשכחך?

ת: בודאי. בזמן שהחתן שובר את הכוס. כמובן בשקט, הרי זה בשביל לזכור את
החורבן ולא כדי לעשות הצגות.

ש: האם הרבנית שלי תוכל לדבר תחת החופה, - היא מאוד יקרה לי?

ת: גם זה דבר אישי, ולא נושא להצגה, לכן שתתן לך דבר תורה אישי ביחידות.

ש: האם מותר שנשים יחזיקו קלונסאות החופה?

ת: אין זה צנוע. אולי האמהות שממילא נמצאות.

**עדים בחופה**

עד בעל מום

ש: האם ההלכה שעד בעל מום לא יכול להיות עד בחתונה (שו"ע אה"ע קל א) אינה
מורה על חוסר כבוד לנכים? ולמה לא יוכל להיות שותף באירוע?

ת: זו חומרה כלשון השולחן ערוך, ואין הלכה כן, ומעשים שבכל יום שגם נכים הם
עדים.

**הורים גרושים בחופה**

הזמנת אב גרוש

ש: אני מתחתן, הוריי גרושים, אני גדלתי אצל אימי והיא מתנגדת שאזמין אבי
לחתונה. מה לעשות?

ת: כיון שהיא גידלה אותך עשה כרצונה. הורים גרושים שווים אבל כלפיה יש חובת
הכרת טובה. \[דלא כהגרי"ש אלישיב, שהבן צריך לעשות את המוטל עליו להזמין את
אביו. קב ונקי סי' רפט – רשם מ"צ.\]

הורים גרושים בחתונה

ש: הוריי גרושים, אבי הודיע שאם אזמין אימי, הוא לא ישתתף בהוצאות החתונה.
ואם לא אזמין, הוא ישלם הכל. מה לעשות?

ת: אל תמכור אמך בכסף.

\[דלא כהגרי"ש אלישיב. קב ונקי זי' רצ – רשם מ"צ.\]

**גרושים שושבינים תחת החופה**

ש: האם הורים גרושים יכולים לוות בנם ובתם תחת החופה?

ת: לא לכתחילה לסימן טוב. אבל אם ההורים עומדים על כך וייפגעו, מותר. שו"ת
שרידי אש א צח. שו"ת מנחת יצחק ה פ. נטעי גבריאל – נישואים יד ז.

**מיקום החופה**

חופה בבית כנסת

ש: האם מותר לערוך חופה בבית כנסת?

ת: ספרדים כן. שו"ע שצא ג. שו"ת יביע אומר ג אה"ע י. אשכנזים לא. אגרות
הראיה א קנד. אלא רק בלית ברירה. שו"ת אגרות משה אה"ע א צג.

**חופה עגולה**

ש: האם חופה כגולה מותרת?

ת: כן.

**כוס חתן וכלה**

ש: מה לעשות עם כוס חתן וכלה אחרי שבירה בחופה, כי הבנתי שאסור לזרוק אותו?

ת: מותר לזרוק. הוא זכר לחורבן.

**סכום כתובה**

ש: איזה סכום לכתוב בכתובה?

ת: זה אישי. אני רושם אלף גרם זהב טהור.

**אם אשכחך**

ש: מאיפה המנהג לשיר 'אם אשכחך' מתחת לחופה? חרדים לא נוהגים.

ת: חידוש של הרב נריה זצ"ל.

ש: פורסם שהרב נריה חידש לומר אם אשכחך. אבל מוזכר בט"ז תקס ס"ק ד.

ת: חידש שירת הקהל.

**טלית**

ש: האם אשכנזים מתעטפים בטלית תחת החופה?

ת: יש רק ייקים שנהגו.

**טבעת נישואים**

ש: האם מותר שטבעת נישואים תהיה משובצת אבנים?

ת: מותר, כאשר הכלה יודעת מחירה, ועדיף שתהיה חלקה (הנשואין כהלכתם א ריד).

ש: האם זה נכון שאם טבעת נישואים אינה חלקה, היא גורמת צרות?

ת: אין זה נכון. אבל לכתחילה יש צורך בטבעת נישואים פשוטה. היסוד הוא שלא
תטעה הכלה בערכה ותתקדש בחושבה שהיא שוה הרבה יותר מאשר מחירה, ואין זה
שייך בימינו.

ש: האם מותר לקנות טבעת נישואים בכרטיס אשראי?

ת: אם מועד התשלום הוא לפני החתונה, ודאי. אם לא, על הצד הטוב, יש לשלם שקל
אחד במזומן.

ש: מותר לכלה לקנות את טבעת הנישואים והחתן ישלם לה?

ת: מותר.

ש: על איזו אצבע שמים טבעת נישואים?

ת: תחת החופה באצבע שניה של יד ימין (הנשואין כהלכתם ז כג), ואחר כך איפה
שרוצים.

ש: מותר שגם הכלה תתן טבעת לחתן ותאמר לו: אני לדודי ודודי לי?

ת: אסור. אבל דיעבד הקידושין חלים. שו"ת אגר"מ (אה"ע ד לב ב).

ש: אשתי מאוד רוצה שאענוד טבעת. מה לעשות?

ת: איש כשר עושה רצון אשתו (עיין שו"ת אגרות משה אה"ע ד לב ב. שו"ת שאילת
שלמה א תכו).

ש: אך האם אין בזה איסור "לא ילבש" וחוקות הגויים?

ת: אם זו טבעת גברית – אין איסור "לא ילבש". אין בכך חוקות הגויים. גם
במשנה בשבת מוזכרת טבעת לגבר, וכן מתיר הג"ר ניסים קרליץ בספר "פאת זקנך"
ח"ב (וכן בשו"ת אור לציון ב כג סי' יא. שו"ת עשה לך רב ח"ה עמ' שפו).

ש: בעלי נפטר, האם כאלמנה עליי להמשיך לענוד את טבעת הנישואים?

ת: אפשר להמשיך, אפשר לחדול, לשיקולך.

**תפלה תחת החופה**

ש: מה כדאי לי להתפלל תחת החופה להצלחת נישואיי?

ת: מה שלבך חפץ. תהילים. אך לא בצורה בולטת משום ענווה. ובודאי לא לעכב
הציבור. וכן תפלת הכלה לפני החופה – לא לעכב הציבור.

**יין בחופה**

ש: האם חייבים דווקא יין אדום בחופה או אפשר גם לבן?

ת: גם לבן. ויש לו מעלה שאינו עלול להכתים שמלת הכלה.

**רמקול בחופה**

ש: האם מותר להשתמש ברמקול בעריכת חופה וקידושין?

ת: אין זה נקרא שמיעה. לכן יש לברך בקול כך שהחתן והכלה ועוד תשע אנשים
ישמעו ישירות (שו"ת מנחת שלמה א ט).

**ניגונים תחת החופה**

ש: שמעתי שהרבנות הראשית פוסלת רבנים המנגנים תחת החופה. למה לא לשמוח?

ת: החופה היא הדבר הכי שמח ואינו זקוק לכל מיני תוספות מסביב. אדרבה צריך
רצינות וקדושה.

**כוס בחופה**

ש: האם מותר לשבור תחת החופה נורה ישנה במקום כוס?

ת: לא. שוברים דבר בעל ערך כדי לעורר צער על חורבן (ע' תוס' ברכות לא א).

**ליווי חתן וכלה**

ש: האם אפשר שהוריו של החתן ילוו אותו לחופה וכן הוריה של הכלה?

ת: לא. לא כך המנהג.

