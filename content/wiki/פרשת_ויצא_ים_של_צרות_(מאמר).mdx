---
title: "פרשת ויצא: ים של צרות (מאמר)"
type: "מאמר"
---

"ויצא יעקב מבאר שבע" (בראשית כח י). כמה צרות עברו על יעקב אבינו! גם על
יתר אבותינו ואמהותינו עברו צרות: על אברהם אבינו, יצחק אבינו, שרה אמינו,
רבקה, רחל ולאה. אבל יעקב אבינו מיוחד כי הוא בתוך "ים" של צרות. הרבה
פעמים אנשים שואלים "למה יש לי צרות, מה עשיתי"? "למה הקב"ה עושה לי את
זה"? אלו שאלות טובות מאוד. אבל אנו מבינים שגם אברהם, יצחק ויעקב היו
צדיקים גדולים ובכל זאת היו להם צרות.

אלא העוה"ז אינו לונה פארק. זה כמו המובא בס' הישר המיוחס לר"ת כי העולם
הזה הוא "גיא התלאות". יש תלאות שאפשר לתקן ויש שלא ניתן לתקן. את שניתן
לתקן יש לתקן. למשל אם חולה שילך לרופא. לעומת זאת אותם שלא ניתן לתקן יש
לקבלם כמו שהם. לפעמים יותר מזה. אפשר אפילו להיעזר בתלאות כדי להתעלות
ולהרוויח. כמליצה של ר' אברהם אבן עזרא: יש הרוכב על אסונו (אתונו, אות ת'
לא דגושה) ויש שאסונו רוכב עליו. דהיינו, מי שרוכב על אסונו הוא המרוויח
מזה ומתעלה.

- פורסם בשאילת שלמה 572

