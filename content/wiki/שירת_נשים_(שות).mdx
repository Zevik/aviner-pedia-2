---
title: "שירת נשים (שו\"ת)"
type: "שו\"ת"
---

**שירת נשים - מקורות**

ש: האם איסור שירת נשים הוא דין גמור או מנהג?

ת: דין גמור. ברכות כד א. רמב"ם איסורי ביאה כא. שולחן ערוך אה"ע כא. קיצור
שו"ע קנב ח (ועיין מסילת ישרים יא). בשדה חמד מביא דעה שזה מן התורה אבל
דעת רוב הפוסקים שזה מדרבנן.

ש: שמעתי שיש דעה שאם כמה נשים שרות יחד מותר לשמוע?

ת: להלכה, גם זה אסור. שו"ת ציץ אליעזר יד ז. ואם זו להקה, גם אסור להסתכל.

ש: אם אני בחתונה ומתפללים מנחה או ערבית ושומעים חברות של הכלה שרות, מה
לעשות?

ת: איסור חמור. יש לבקשן לחדול. ובמיוחד בשעת תפלה. אם אי אפשר, אז לצאת
ואם אי אפשר, אז להתאמץ לא להקשיב. מ"ב עה ס"ק יז.

**מרת בעלון שבת**

ש: האם ראוי בעלון שבת שלנו בפינת תרבות לסקר דיסק של זמרת?

ת: רק אם היא שרה רק לנשים. אם לא, אסור משום מסייע ידי עוברי עבירה ומחזק
ידי עוברי עבירה.

**נשים שרות**

ש: במפעל בו אני עובד נשים שרות. מה לעשות?

ת: כמובן עדיף להחליף עבודה. אבל מן הדין מותר להישאר, מדין הנאה שבאה לו
לאדם בעל כרחו. פסחים כה. ולא יקשיב.

ש: ולא לבושות בצניעות?

ת: כנ"ל. ולא יביט (עלינו לשבח – שמות תרצא).

**שליטה עצמית**

ש: אם אני שולט על עצמי ואין יצרי מתעורר בשמיעת שירת נשים ואני רק נהנה
מעצם השירה, מותר לי?

ת: ודאי לא. יש איסור כפול. א. איסור הנאה מאשה שאינה שלו. ב. גירוי היצר.
ועיין מסילת ישרים פרק יא.

**קול זמר אחותו**

ש: האם מותר לשמוע אחותו שרה?

ת: אמנם נגיעה של חיבה באחותו אסורה. שו"ע אה"ע כא ז. אך שירה פחות חמורה
ודומה לייחוד עראי שמותר לפרקים. קידושין פא ב. לכן מותר.

**שירה מעורבת לשם קירוב**

ש: האם אפשר לארגן אירועים עם שירה מעורבת. שאם לא, כיצד נקרב?

ת: מצוה גדולה לקרב, אך לא עושים מצוה בעזרת עבירה. הרבה ארגונים חרדים
עוסקים בקירוב רחוקים בלי שירה מעורבת, עשה אצלם שעורי בית.

**דיסק של שירת אשה**

ש: האם מותר לאשה להוציא לאור תקליטור עם שירים שלה?

ת: כן. ולכתוב עליו שהוא רק לנשים (וכן פסק הגר"ע יוסף. שו"ת מעין אומר חלק
יב עמ' קעג). ואם גבר יקשיב, אין זו אחריותה. בלפני עוור תולים (משנה גיטין
ה ט). כמובן, לא להקליט על ידי גברים באולפן.

ש: ומותר להוציא דרך הרדיו?

ת: לא. כי בכך היא מכשילה.

**קול אשה**

ש: אם לא יוצאים ידי חובת מקרא מגילה ברמקול, אז למה אסור לשמוע קול אשה
ברמקול?

ת: כי זה איסור הנאה.

**קול אישה בבית כנסת**

ש: האם יש בעיה ששומעים קצת קול שירת נשים בבית הכנסת?

ת: בודאי. יש לאטום אזנים (שו"ת שאילת שלמה א תלה).

**ארוע ממלכתי**

ש: האם מותר לאשה להיות נוכחת בארוע ממלכתי בו נשים שרות בפני הקהל?

ת: ודאי לא. זה אירוע אסור.

**נשים שרות יחד**

ש: האם אסור לגבר לשמוע כמה נשים שרות יחד?

ת: אסור. הרי שומעים קול נשים.

**נשים בזמירות**

ש: האם בחיק המשפחה כלומר אב ואם ובנים ובנות, מותר לאם ולבנות לשיר
זמירות, כי אז יש בעיה לאב ולבנים לומר דברי קדושה?

ת: מותר בכגון זה, כיון שמדובר בזמירות ולא בתפילה וכן מדובר באחיות ואם,
מצרפים שניהם כדי להתיר. ועיין גם אבן ישראל לגרי"י פישר על שו"ע או"ח עה ג
שעבורו זה נקרא אצלן קול רגיל.

