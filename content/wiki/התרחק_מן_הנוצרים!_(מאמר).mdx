---
title: "התרחק מן הנוצרים! (מאמר)"
type: "מאמר"
---

## התרחק מן הנוצרים!

\[ראיין: הרב מרדכי ציון\]

ש: מה הרב אומר על אירוע ההתנצרות הגדול שהיה ברעננה?

ת: נורא ואיום. חילול השם נורא. כל הדורות הנוצרים רדפו אותנו להעבירנו על
דתנו, גם באיומי רצח וגם בשפתיים חלקלקות – אבל שזה ימשיך בתוך ארצנו זה
נורא ואיום.

ש: אבל מה אנחנו יכולים לעשות נגד זה?

ת: להתרחק מהם אלף קלומטרים, מיליון קלומטרים. אסור שיהיה איתם שום מגע, אף
הקטן ביותר.

ש: גם מסחרי?

ת: לא. אינינו מדברים בכלכלה ובפוליטיקה. אנו מדברים על מגע
חברתי-רוחני-תרבותי, כגון קבלת כסף או דיונים משותפים או תפילות משותפות.
זה מתחיל בדבר קטן וזה נגמר חלילה בהתנצרות. אסור לפתוח הפתח הכי קטן.
"לפתח חטאת רובץ".

ש: האם לא היה יותר פשוט לאסור את פעולות המיסיון בארץ?

ת: יוזמה כזו עלתה פעמים רבות, אך כיוון שהנוצרים איימו שאם כך הם יפסיקו
לתת לנו צדקה וכל מיני כספים מאוסים, אז גורמים פוליטיים ודומיהם שאוהבים
כסף יותר מנשמות יהודיות, הכשילו אותה יוזמה.

ש: אבל מה רע בתפילה משותפת לדברים אידיאליסטים כמו שמארגנים כמה רבנים, או
עצרות משותפות למטרות טובות וכדומה?

ת: זו התעלמות מאלפיים שנות היסטוריה וגם מההיסטוריה בת ימינו. כוונת
הנוצרים היא להעביר את כולנו מאמונתנו הטהורה ולהפוך אותנו לנוצרים חלילה.
כיוון שבימינו אי אפשר לעשות זאת בכח בארצנו, אז הם מנסים בפיתויים וביחס
רך, ולאט לאט מפשירים את הקרח.

ש: אבל יש רבנים שתומכים בתפילות משותפות, בכנסים משותפים, או בקבלת
מתנדבים לעבודת חקלאית ביש"ע?

ת: נושא כה חמור של סכנה רוחנית לעם ישראל אינו שייך לרבנים, אלא למסורת
ההלכתית הקבועה באומה לכל הדורות ולגדולי הדור. הגר"מ פיינשטיין פסק שרב
שמשתתף בכנס משותף עם כמרים, בו לא ידונו בענייני דת אלא בעניינים חברתיים,
סוציאליים וכדומה, זה אביזרייהו דעבודה זרה, בגלל הסיוע למזימתם המרושעת,
ולכן ההולך לשם יש לו דין מסית ומדיח, כי בסופו של דבר זה מביא התקרבות.
הוא גם שלח מכתב בנדון לגרי"ד סולוביצ'יק כדי לבקשו להצטרף לפסק שלו, בו גם
ציין שלא יתכן דיון חברתי תאורטי נטול דת, הכל קשור לדת (שו"ת אגרות משה
יו"ד ג מג).

ש: באמת זו כוונתם של הנוצרים בכל אלה? אולי זה באמת רצון כן ואידיאליסטי
לעזור?

ת: הבל. אנו מכירים אותם כבר אלפיים שנה והם לא ישתנו בן רגע. אפשר גם
לגלות זאת בתכתובות הפנימיות ביניהם. הכל מעשה שטן של שמד.

ש: הרב מכיר אישית את אותם נוצרים?

ת: חלילה. הרי אסור להתקרב אליהם! אסור לדבר איתם. רק פעם אחת בחיי נפגשתי
איתם. חבר היה לו קשר הדוק עם ארגון מסויים כזה של נוצרים אוהבי ישראל
מהולנד, וטרח לשכנע אותי שהם לא מיסיונרים כלל, ורק רוצים בטובתנו. הוא כל
כך התחנן בפניי שמשום כבודו הסכמתי להיפגש איתם. ישבנו מסביב לשולחני. וכך
התנהלה השיחה הקצרה:

\- אתם מיסיורנים?

\- לא.

\- אז למה יש לכם קשר עם יו דער הובן (מיסיונר אחד ימ"ש)?

\- פעם היה, גמגמו, וחדלנו.

\- אז תחתמו על הנייר הזה: אינני מיסיונר.

ידעתי שאסור להם לשקר בנדון ולהכחיש שהם מיסיונרים. שמתי נייר על השולחן,
הסתכלתי עליהם וחיכיתי. הנייר נשאר ריק... חברי קם בזעמו וניתק כל קשר
עמהם...

---

**תשובת הגר"מ פיינשטיין**:

שו"ת אגרות משה יו"ד ג, מג

שני תשובות בענין איסור לילך לאסיפה עם נוצרים בענייני התקרבות באמונה
והתחברות עמם.

**א.**

י"ט אדר ראשון תשכ"ז

מע"כ ידידי הנכבד מהר"ר דובער לאנדער שליט"א

הנה בדבר שכתר"ה הבטיח לבא למקום שיתאספו בכ"ג אדר א' קאטאליקן
ופראטעסטאנטן /קטולים ופרוטסטנטים/ יחד עם בנ"י מחברי סינאגיאג קאנסול וגם
חברים רבנים מהסתדרות הרבנים, אף שמה שידבר כתר"ה יהיה במילי דעלמא, פשוט
וברור שהוא איסור חמור של אביזרייהו דע"ז אשר פשטה המגפה עתה בהרבה מקומות
ע"י יזמת הפויפסט /האפיפיור/ החדש אשר כל כוונתו הוא להעביר את כל היהודים
מאמונתם הטהורה והקדושה ושיקבלו את אמונת הנוצרים, שיותר נוח להעביר באופן
זה מבאופן השנאה והרציחות שהשתמשו הפויפסטן שלפניו, ולכן כל מגע ומשא עמהם
אף בדברים בעלמא ועצם ההתקרבות הוא אסור באיסור החמור דהתקרבות לע"ז, ויש
להחשיב זה גם באיסור מסית ומדיח, שאף אם כתר"ה ועוד רבנים שילכו לשם יזהרו
בדבריהם וגם לא יחניפו להכומרים ואמונתם כמו שמחניפים הראבייס המסיתים
ומדיחים מרעפארמער וקאנסערוואטיוון /מרפורמים וקונסרבטיבים/ ילמדו מזה הרבה
אנשים לילך לדרשות המיסיאונערן /המסיונרים/ וכדומה, וכן אין לכת"ר לשלח אף
במכתב לשם מה שהיה חושב לדבר כי כל פגישה עמהם הוא סיוע למזימתם הרשעה
ביותר. וכן אסור להשתתף בשום אופן באספות כאלו ששמעתי שרוצים לעשות בבאסטאן
וברומא וכל המשתתף עמהם יהיו מי שיהיו הם נחשבים למסיתים ומדיחים את כלל
ישראל, דמה שעמלו המיסיאונערן של הקאטאליקן כל השנים ולא עלה בידם רק מעט
דמעט, ח"ו ע"י רבנים חסרי דעת כאלו שרוצים להשתתף עמהם אפשר שישתמדו עי"ז
הרבה יותר, ואין טוענים למסית לומר שלא נתכוין לזה ויתחייבו בנפשם ח"ו בזה
ובבא.

ולכן לא ישגיח על מה שלא יקיים הבטחתו לבא לשם ולדבר כי אדרבה אולי עי"ז
שכתר"ה לא ילך מצד האיסור גם אחרים לא ילכו ויהיה בכלל מזכי הרבים. ידידו
מוקירו, משה פיינשטיין.

**ב.**

בע"ה ט' אדר שני תשכ"ז מע"כ ש"ב ידידי וחביבי הגאון הגדול המפורסם מרביץ
תורה ברבים מהרי"ד סאלאווייציק שליט"א. שלו' וברכה כל הימים.

בדבר אשר איזה רבנים מהצעירים נלכדו בפח של ראש הכומרים בוואטיקאן בשם
המועצה האקומנית (עקומענישן ראט), אשר כוונתו הוא להעביר כל היהודים
לאמונתם ח"ו והקראדנאלן והבישאפן /והקרדינאלים והבישופים/ נצטוו ממנו לעשות
התחברות בין הכומרים ובין הרבנים בוועדות (בקאמיטעס) בכל מקום ומקום וגם
בהתכנסיות (קאנווענשאנס), והצליח מעשה שטן שנתחברו לזה איזה רבנים בהוראת
היתר שלא ידברו בעניני אמונה אלא בענייני חברה (סאציאלע אנגעלעגענהייטן),
אשר לבד שכמעט כל הדברים הם עניני דת שלהכומרים הוא השקפה אחרת, ולבד שכל
כוונתם הוא רק לבא ע"י זה לעניני אמונה, הנה פשוט שעצם ההתחברות עמהם אף
לדברים בעלמא הוא דבר אסור בכל עת ועידן, וכ"ש עתה שבא זה מעצה הרשעה של
ראש הכומרים שאסור, וכדחזינן שהעתונים מתפארים מזה שכבר הוא כבאו לשיווי
אמונה ודעות ולהתפלל יחד וכדומה, וכבר שאל אותי אחד מרבנים הצעירים אשר
נשלח מהסתדרות הרבנים לדבר בכ"ג אדר א' שהיה כעין התכנסות בנוא יארק מחבור
הכומרים להבדיל עם רבנים אם מותר לו ללכת לשם באשר שבישיבה ההיא לא ידברו
מעניני אמונה וכתבתי לו שאסור באיסור החמור דמסית אף שאין כוונתו לזה. וב"ה
ששמע לדברי ועתה בקרוב יהיה התכנסות כזה באופן יותר גדול בבאסטאן, ולכן
להפר עצת הרשעים והצלחת מעשה שטן ולהציל כלל ישראל משמד ח"ו היתה רצוני שגם
הו"ג יחתום על הכתב שאני שולח במכתבי זה שאיסור גמור הוא להתחבר עם הכומרים
בשום אופן אף לא לדברים בעלמא ולא להשתתף בהתכנסות שיהיה בבאסטאן ולא בשום
התכנסות עמהם בשום מקום לא במדינה זו ולא ביוראפ ולא לסייע בשום דבר לעצת
ראש הכומרים בעקומעניזם שלו. ומקוה אני שפס"ד של שנינו ימנע לכל הרבנים
מזה, ותופר עצת הרשעים בעקומעניזם שעשו ואם הו"ג רוצה לכתוב בכתב עצמו
ויכתוב לי העתקת נוסחו. וידוע לי טרדת הו"ג בימים אלו ה' ירחם אבל הוא כבוד
שמים לעמוד בפרץ הגדול הזה שלכן בטוח אני שיבליג על צערו וטרדתו ותיכף
יחתום ע"ז שאסור וישלח לי בחזרה.

והנני ידידו ש"ב מוקירו מאד גומר בברכה כפולה לרפואה שלימה, משה פיינשטיין.

נוסח האיסור בדבר ענין עקומעניזם אשר יצא בעצת ראשי אמונת הנוצרים אשר
הכוונה היא להעביר לשמד ח"ו שהצליח מעשה שטן לפתות לזה גם איזה רבנים
להתחבר בחבורה אחת עם כומרים בקאמיטעס /בועדות/ קבועים בכל מקום ומקום וגם
בקאנווענשאנס במדינה זו וביוראפ, הנה אנחנו מודיעים כי הוא איסור גמור
וברור שאסור לעשות חבורות יחד רבנים עם כומרים ולא להיות בקאנווענשאנס לא
במה שיהיה בבאסטאן ולא בשום מקום לא במדינה זו ולא במדינות אחרות, ואף לא
לדברים בעלמא שאינם עניני אמונה ודת בלא שום התנצלות ותירוצים, וכן אסור
לסייע בשום דבר לענין העקומעניזם שיש בזה משום איסור מסית אף שלא יתכוונו
לזה וע"ז באנו על החתום להודיע דין איסור זה לכל הרבנים שומרי דת תורתנו
הקדושה ועומדים בפרץ ביום תענית אסתר תשכ"ז.

- פורסם בשאילת שלמה 389

