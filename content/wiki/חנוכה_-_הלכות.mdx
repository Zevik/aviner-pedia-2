---
title: "חנוכה - הלכות"
type: "מאמר"
---

## שאלות בהלכות חנוכה

\[מ"באהבה ובאמונה"\]

**שמחה**

ש. שכח 'על הנסים' בברכת המזון מה דינו?

ת' נזכר לפני שם ד', חוזר. אחר כך, אינו חוזר, אך טוב שיאמר יחד עם
'הרחמן...'

ש' שכח 'על הנסים' בתפילה מה דינו?

ת' נזכר לפני שם ד', חוזר. אחר כך אינו חוזר, אך טוב שיאמר ב'אלוהי נצור'.

ש' נשים אומרות הלל בחנוכה?

ת' אם רוצות. אשכנזיות עם ברכה. ספרדיות בלי ברכה, ככל מצוה שהזמן גרמהּ.

ש' האם חתן וכלה מתענים בחנוכה ביום חתונתם?

ת' לא.

ש' האם אומרים הספד בלוויה ובאזכרה?

ת' רק דברי הערכה שלא גורמים לבכי. ותלמיד חכם מספידים אותו בפניו.

ש' האם ביקור קברים מותר?

ת' יש נוהגים ויש נוהגים. וכל אחד ינהג כאבותיו. אך לקברי צדיקים – מותר.

ש' האם יש מצוה בסעודה?

ת' אין חובה אך יש מצוה. לא חייבים בבשר ויין, ומה טוב לומר דברי תורה.

ש' האם חייבים לאכול סופגניות?

ת' מנהג במאכלי חלב ובמאכלים מטוגנים בשמן, אך לא חייבים.

ש' האם מותר לעשות מלאכה בזמן שהנרות דולקים.

ת' גברים מותרים. נשים נמנעות חצי שעה אחרי ההדלקה ממלאכות האסורות בחול
המועד.

**נרות חנוכה**

ש' נשים חייבות בנר חנוכה?

ת' כן. ואשה נשואה יוצאת די חובה על ידי בעלה.

ש' אם אדם בודד, ואף אחד לא רואה בהדלקת נרותיו, האם חייב כי אין פרסום
הנס?

ת' חייב. זו תקנה כללית.

ש' ילדים מדליקים חנוכיה לחוד?

ת' אשכנזים בברכה. ספרדים, אם רוצים, בלי ברכה, בחנוכיה נפרדת.

ש' ילדות?

ת' כנ"ל.

ש' מתי אומרים הנרות הללו?

ת' אחרי הדלקת נר ראשון.

ש' האם כל בני הבית צריכים להיות נוכחים בזמן הדלקת הנר?

ת' לא. אך ראוי לכתחילה.

ש' מה עדיף, נר משעווה או משמן?

ת' יש מעלה לנר כי מאיר יותר יפה. ויש מעלה לשמן, כי בו נעשה הנס. כל אחד
ינהג כעניינו.

ש' והאם אפשר מעט בנר ומעט בשמן?

ת' לא כי זה נראה של אנשים שונים.

ש' האם אפשר להדליק בנר חשמל?

ת' בלית ברירה בלי ברכה. אבל לנר שבת, כן.

ש' אם נכבו הנרות, חייבים להדליקם שוב?

ת' לא חייבים, אם היה שעור שמן כדין והודלקו במקום ראוי. אך אם נכבה הנר
תוך חצי שעה, ראוי להדליק שוב. אם היתה רוח, חייב להדליק שוב בלי ברכה.

ש' האם אפשר להעביר את הנרות למקום אחר אחרי הדלקתם?

ת' לא. שו"ע או"ח תרעה א.

ש' מה עושים עם השמן והפתילות או עם הנרות שנשארו בחנוכיה?

ת' אסור להשתמש אלא יש לזרוק דרך כבוד, כגון בתוך שקית לפח.

ש' ושמן שנשאר בבקבוק?

ת' מותר לכל שימוש. וכן נרות שנותרו בקופסא.

ש' האם יש לקנות חנוכיה מכסף?

ת' לא חייבים. אלא ככל מצוה, שתהא נעשית בצורה נאה.

ש' מותרת חנוכיה בעיגול?

ת' מותר, אם זה לא עיגול חזק, וכל נר ניכר.

ש' האם השמש צריך להיות לחוד?

ת' כן, שיהיה ניכר שאינו מן הנרות. גבוה יותר או נמוך יותר או רחוק יותר.

ש' מותר לאכול לפני ההדלקה?

ת' אם זה מעט אוכל או שמישהו יזכיר לו כדי שלא ישכח.

ש' ועבודה? ולימוד?

ת' שחבר יזכיר, או יטלפן, או שעון מעורר.

ש' אפשר להדליק נרות חנוכה במסיבה וכן בעצרת, חתונה או בר-מצוה?

ת' יש מתירים אם מתפללים מנחה או ערבית, שאז דינו כבית כנסת, או אם יש שם
אנשים שלולא זה לא ידליקו כלל.

ש' האם חייבים לקנות תא זכוכית כדי להדליק בחוץ?

ת' ראוי, אך לא חייבים.

ש' מי שיש לו שני פתחים לביתו, צריך להדליק בשניהם?

ת' לא בימינו. כיוון שיש מדליקים בפנים, אין חשד שלא הדליק.

ש' אם יש פתח לא נראה לעוברים בחוץ, האם בכל זאת להדליק שם, הרי אין פרסום
הנס?

ת' כן. זו תקנה כוללת.

ש' אם הבית פתוח לחצר, האם להדליק בפתח הבית או החצר?

ת' תלוי בסוג החצר. ועדיף בפתח הבית.

ש' הגר בבית עם קומות, היכן ידליק?

ת' יש אומרים למטה ברחוב ויש אומרים בפתח הדירה בחדר מדרגות, ויש אומרים
בחלון הפונה לרשות הרבים וכך עדיף.

ש' מי שיש לו חנוכיה עם גב ומדליק בחלון צריך להניח הנרות כלפי פנים או
כלפי חוץ?

ת' יניח אנכית לחלון, ועדיף בלי גב.

ש' האם יש להקדים ערבית להדלקה אם רגיל להתפלל ערבית מאוחר?

ת' לא. יתפלל ערבית כדרכו. רק המתפלל ערבית והמדליק בצאת הכוכבים, יש לו
להקדים ערבית.

ש' מתי מדליקים בערב שבת?

ת' לפני הדלקת נרות שבת, ויש לדאוג לנרות ארוכים, ולפחות נר אחד ארוך.

ש' ביום חול עד מתי אפשר להדליק דיעבד?

ת' כל זמן שאנשים עוברים ברחוב, וזה משתנה מקום למקום. ומי שמדליק בפנים,
אפשר כל זמן שמישהו ער בבית. אחר כך ידליק בלי ברכה.

ש' מה עדיף, שאשה תמתין לבעלה שישוב מאוחר, או תדליק בזמן, וכן הימתין איש
לאישתו?

ת' עדיף בזמן. אך אפשר לחכות אם רוצים, במיוחד אם מדליקים בפנים.

ש' מי שצריך לנסוע, מתי יכול להדליק הכי מוקדם?

ת' מפלג המנחה. שעה ורבע זמנית לפני צאת הכוכבים. כלומר 50 דקות לפני
השקיעה, בנרות ארוכים.

ש' מה עדיף בשעת הצורך, בפלג המנחה או מאוחר בלילה?

ת' יש אומרים ויש אומרים, ועדיף מאוחר בלילה.

**השוהים מחוץ לבית**

ש' האם מי שמתארח בלילה אצל חברו יוצא ידי חובה שם?

ת' לא. אלא ידליק כאשר יגיע הביתה, אלא אם כן כבר הדליקו שם.

ש' מה אם הוא לן אצל חברו?

ת' יוצא. והמארח יקנה לו חלק בנר. ואם הוא אשכנזי ידליק בעצמו שם.

ש' ואם חוזר במוצאי שבת, איפה ידליק?

ת' אפשר כך או כך.

ש' חייל חייב להדליק בצבא?

כן. אשכנזי בברכה, וספרדי אחד עבור כולם.

ש' תלמיד ישיבה חייב להדליק בישיבה? וכן תלמיד באוניברסיטה?

ת' כנ"ל.

ש' חולה בבית חולים?

ת' כנ"ל.

ש' המתארח בבית מלון, היכן ידליק?

ת' בחדרו. וישגיח על הנרות חצי שעה ואחר כך יכבם.

ש' הנוסע בספינה, חייב שם?

ת' כן, אם יש תקרה, וגם ברכבת. וגם הלן ברכב בשטח.

ש' והלן בשדה?

ת' פטור. אין זה בית.

ש' ובאוהל?

ת' כן. כולל אוהל סיירים.

ש' באיזה צד?

ת' ימין. כי אין מזוזה.

ש' חייל שאסור לו להדליק במבנה או באוהל, איפה ידליק?

ת' בחוץ בתא זכוכית או בחדר האוכל. יש להמתין עד ארוחת ערב שיתאספו כולם.
ולהשאיר תורן שישמור, ודי בחצי שעה.

ש' חייל שאין לו נרות, האם חייב לטרוח ולהשיגם?

ת' כן. כל עוד אין זה פוגע בתפקידו.

ש' חייל הלן בטנק בשטח חייב?

ת' כן. וכן ברכב.

ש' חייל השוכן בשוחה או בתעלה?

ת' אם פרסו גג.

ש' ובביתן שמירה?

ת' כן. בש"ג או במחסום.

ש' האם מותר להדליק בשמן לא כשר לאכילה?

ת' מותר.

ש' ומה עם שמן טבל שלא הפרישו ממנו תרומות ומעשרות?

ת' אסור.

ש' האם מותר להדליק נרות בלי חנוכיה אם אין לו?

ת' כן, במרחק שווה, שלא ייראה כשל אנשים שונים.

ש' מי שהחמיץ הדלקת הנר ביום הראשון, יאמר שהחיינו ביום השני?

ת' כן.

ש' האם חייל הממהר למשימה יכול להדליק הדלקה קצרה של כמה דקות ולכבות?

ת' כן, בלי ברכה. על סמך הדעה שהזמן שקבעו חכמים אינו אורך זמן שהנר דולק
אלא הזמן שבו מותר להדליק. שבת כא ב.

- 

נלקח משאילת שלמה 207

