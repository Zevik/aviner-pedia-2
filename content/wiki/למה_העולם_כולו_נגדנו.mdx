---
title: "למה העולם כולו נגדנו?"
type: "מאמר"
---

## למה העולם כולו נגדנו?

\[אתר מעריב\]

למה העולם כולו נגדנו? אמנם לא כל העולם, רק רבע, כלומר מיליארד מבוגרים הם
אנטישמים, ומחצית קצת אנטישמים, רבע כלל לא אנטי שמים, ב"ה. כך עולה מסקר
ענק של הליגה נגד השמצה שהציגו ל-50,000 אנשים אחד עשרה שאלות בעלות כיוון
של שנאת ישראל. מי שהשיב על 6 הוגדר כאנטישמי, הרי רבע העולם, רבע לא השיב
על אחת, והשאר השיבו בין אחת לחמש.

מה שמעניין הוא ששלוש רבעי מעולם לא פגשו יהודי... אז מנין להם שאנו כאלה
רעים.

גם מחציתם לא שמעו על השואה או סוברים שהדו"ח מוגזם.

עוד מספר מעניין: רבע מהנוצרים הם אנטישמים ומחצית המוסלמים הם אנטישמים.
כל הכבוד ללאוס: רק 0.2% אנטישמים ופיליפינים 3%. אלו האחוזים הכי נמוכים
בעולם. אך כמדומה שאין שם יהודים.

ואיפה יש הכי הרבה אנטישמיות? 93% אצל ערביי יש"ע! גם ארצות ערב מסביבנו הן
בין 80% ל-90%.

מזה שלוש מסקנות מתחייבות, או כלשון הגמרא: שמע מינה תלת:

א. מי שסובר בתמימותו שערביי יש"ע שוחרים אהבה ואחווה ושלום ורעות הינו
עוור בשוגג או במזיד. – כמובן מלבד המצווה הגדולה של ריבונות יהודית על כל
מלוא הארץ היהודית.

ב. אשרינו שיש לנו מדינה וצבא, כי על אומות העולם, האנטישמיות למחצה לשליש
ולרביעי, אי אפשר לסמוך, - אלא על רבונו של עולם שהקים לנו מדינה וצבא.
כמובן מלבד המצווה הגדולה להקים מדינה. אך גם מי שאינו ציוני ואינו לאומי
ואינו ממלכתי יודה למדינה ולצבא.

ג. עלינו להיות מאוחדים כאיש אחד בלב אחד, על אף חילוקי הדעות, כי לא אנו
האויבים של עצמנו, קבוצה אל קבוצה – אלא אומות העולם שסובבונו סובבונו.
כמובן מלבד המצווה הגדולה של ואהבת לרעך כמוך, "כמוך בלי שום הפרש, כמוך
בלי חילוקים, בלי תחבולות ומזימות, כמוך ממש" (מסילת ישרים יא).

ועתה לשאלה של מיליון דולר: למה כל כך הרבה גויים שונאים אותנו, מאז ועד
הנה? יש שמאשימים את ההתבדלות שלהם ולהיפך יש שמאשימים את השתלבותם בחברה.
או בגלל שיש להם מקצועות ליברליים או להיפך מקצועות מעשיים. או שמא מפני
שהם קפיטליסטים או שמא קומוניסטים. הרגו את ישו או אתאיסטים. או עשירים או
עניים. או לך לפלסטינה או צא מפלסיטינה. הא כיצד?! ויש משתדלים לעשות
סינטזה ומסבירים: כל ההנמקות נכונות, כל אחת במקומה ובזמנה. הבל הבלים!

אלא כבר כתב על זה רבנו הגדול הרמב"ם באגרת תימן: זו מלחמה נגד דבר ד', אך
נגדו אי אפשר להילחם, לכן הם לוחמים נגדנו. אמנם, רשמית, הם יצהירו שיש להם
אלהים, אך בעומק אישיותם הם מאלה שאומרים עליהם "אדם זה! אין לו אלהים"!

וכן כתב מרן הרב קוק שהשפענו על העולם חובות של מוסר וצדק, וזאת אין העולם
אוהב, לכן יש לו טענות נגד מי שלא נותן לנפשו הברברית להתפשט ללא גבול. רק
לעתיד לבוא, הוא יבין שבאמת מוסר וצדק הם העונג הגדול ביותר, ואושר זהו דבר
שכולם אוהבים, לכן אז יכבדו ויחבבו אותנו (אורות קנז-קנח).

ובינתיים, חזק ונתחזק בארצנו ובמדינתנו בחסדי ד' עלינו.

- פורסם בשאילת שלמה 336

