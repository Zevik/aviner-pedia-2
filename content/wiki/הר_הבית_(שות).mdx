---
title: "הר הבית (שו\"ת)"
type: "מיוחדים (שו\"ת)"
---

**ונשלמה פרים שפתינו**

ש: מ"ונשלמה פרים שפתינו" למדו רז"ל שע"י השפתיים כאילו הקריב. למה דווקא
פרים ולא ונשלמה כבשים וכדומה?

ת: אפילו פרים שהם יקרים.

\[הגר"א נבנצל כתב לי: "כי זה קרבן גדול יותר". הגר"ח קנייבסקי כתב לי:
"בהמה גדולה". אח"כ מצאתי שהשיב הגר"ח קנייבסקי: "כי פר זה הכי חשוב" (ידון
משה ח"י שאלה ל)\].

**הדלקת המנורה במקום המקדש**

ש: מה דעת הרב, האם הגיע הזמן לחדש הדלקת המנורה במקום המקדש?

ת: לא. אבל אין דעתי קובעת אלא יש לפנות לרבנות הראשית לישראל שהיא הממונה
על עניינים אלה ולא רב קטן פרטי (ועיין ספרו של הרב למקדשך תוב. וכן כתב
הג"ר ישראל אריאל: "... מפגש שהיה לי עם הרב שלמה זלמן אוירבך זצ"ל, ומעשה
שהיה כך היה: באתי בחג החנוכה לפני כשלושים שנה לביתו, והיה עסוק באותה שעה
בהכנת פתילות ושמנים למנורת החנוכה, ושאלתיו: מדוע אין אנו מדליקים שבעה
קנים במקום המקדש? הרב השיב לי, כי אכן, ראוי לשבת בעניין זה עם תלמידי
חכמים, כדי לברר את המצווה ואת קיומה בזמן הזה, והפנה אותי לרבנים הראשיים
לישראל". ושמעתי מהג"ר צבי שכטר שכשדיברו אנשי מכון המקדש עם הג"ר אהרן
סולוביצ'יק, הוא לא הגיב כדי לא להתווכח, אלא אחרי שיצאו אמר להג"ר שכטר
שזה אסור. הג"ר שכטר רץ החוצה להגיד להם. הם אמרו: קיבלנו היתר מהרבנים
שלנו בארץ ישראל, כי אנחנו עושים אותם לשמש בבית השלישי – מ"צ).

**התעוררות לעלות להר הבית**

ש: אולי הגיע הזמן לעלות להר הבית? אמנם הרבנות הראשית אסרה, אבל בעם יש
התעוררות ההולכת וגוברת ומספר העולים מתעצם כל הזמן?

ת: לא נכון. זו תופעה שולית. אלו המספרים ב-5 שנים האחרונים של היהודים
הנכנסים להר הבית: 5658, 5792, 7724, 8247, 8528. ותיירים 400,000-300,000!

**כיבוש הר הבית**

ש: האם בימינו יש לעלות להר הבית לא בגלל קדושתו אלא כדי לתפוס את המקום
מידי גויים?

ת: לא זו הדרך לתפוס. ארץ ישראל לחוד והר הבית לחוד (וכן הגרי"ד סולוביצ'יק
התנגד לכל העניין של עליה להר הבית. דברי הרב ריט – מ"צ).

**רבנו הרב צבי יהודה בהר הבית** ש: איך רבנו הרב צבי יהודה עלה להר הבית
ביום שחרורו נגד פסק מרן הרב קוק? ת: רבנו הרב צבי יהודה היה מן הראשונים
שהגיעו להר הבית במלחמת ששת הימים. כשהתקרבו לכבוש את העיר העתיקה, הגר"ש
גורן שלח נהג להביא את חותנו הרב דוד הכוהן "הנזיר" ואת רבנו הרב צבי
יהודה. המגמה הייתה להגיע לכותל המערבי. לא הייתה אפשרות להיכנס דרך שער
יפו או שער שכם, אלא הדרך היחידה הייתה דרך שער האריות. הייתה שם
אנדרלמוסיה. רבנו הרב צבי יהודה עצמו סיפר: "הוא הביא אותי בג'יפ של הצבא
\[היה זה ג'יפ-תול"ר ירדני. הוא נעצר בדרך בגלל יריות, והמשיך בליווי
ג'יפי-תול"ר נוספים\]. נסענו ונסענו. שאלתי אותו: 'לאן תביא אותי?'. פתאום
הוא אומר לי: 'אנחנו בהר הבית'. נבהלתי. היינו מול הבניין שלהם \[המסגד\].
אכן המעבר היה דרך שער האריות. אז אי-אפשר היה לגשת בדרך אחרת, לכן הכניסו
אותי דרך המעבר הזה" (אלבום רבנו עמ' 209-207). רבנו הרב צבי יהודה כתב
הרבה פעמים שאסור לעלות להר הבית. הוא לא ידע שהוא עובר דרך הר הבית תוך
כדי ערפל קרב, וכאשר שם לב כבר היה מאוחר. אם היה יודע שהוא עולה לשם, לא
היה מסכים. רבנו – כל חייו – אמר שאסור להיכנס שם. אנחנו לא מגיעים להר
הבית כחלוץ עם מגפיים, כמו בארץ ישראל וכמו בסוכה, אלא מתוך חרדת קודש
עצומה.

**מסירת מפתחות הר הבית לוואקף המוסלמי**

ש: האם מסירת המפתחות של הר הבית לוואקף המוסלמי על ידי משה דיין הייתה
טעות היסטורית או יד ההשגחה – כיוון שטרם הגיע זמננו לשלוט על ההר?

ת: ברור שזו הייתה טעות. כמובן גם כשאדם עושה טעות זה לא אומר שבאותו רגע
הוא חומק מהנהגה אלוהית. כל מה שנעשה עלי אדמות יד ד' פועלת, גם הדברים
הטובים וגם הדברים הרעים, שנאמר: "אשור שבט אפי" (ישעיהו י, ה) ואת
"נבוכדנצר עבדי" (עיין ירמיה כה, ט). ברור שזו טעות, כי הר הבית הוא שלנו.
אלא מה שצריך לעשות הוא לסגור את הר הבית ואף אחד לא נכנס, אין יוצא ואין
בא, עד שיגיע הזמן לבנות את בית המקדש. לא יהודים יכנסו ולא גויים. אנו
מצטערים שגויים נכנסים שם, הרי "כי לא יחפוץ ד' במות הרשע" וגוי הנכנס שם
חייב מיתה בידי שמים. אפילו הייתה שם אבן שעכשיו היא נמצאת במוזיאון רוקפלר
– שחקוק עליה ביוונית להזהיר את הגויים לא להיכנס למצב של עונש מיתה בידי
שמים. אפשר לראות את הכתובת בצילום באנציקלופדיה תלמודית ערך הר הבית. אני
רואה לפעמים אלפי ערבים על הר הבית, ליבי נצבט מצער שימותו, הייתי מעדיף
שיעשו תשובה. לכן היינו צריכים לסגור את הר הבית. הר הבית הוא לא בית כנסת,
הכותל המערבי הוא בית כנסת. רב גדול, הרב חיים הירשנזון שהיה גר בארה"ב –
הציע להקים על הר הבית בית כנסת גדול ורחב, כלל-עדתי. מרן הרב קוק השיב לו
שהר הבית איננו המקום לכך, אלא שתהיה ברכה גדולה אם הדבר יתקיים בסמיכותו.
אגב, נקודה מעניינת היא שהרב קוק במכתבו מציין שעל חזון זה כבר כתב אדם שלא
היה מוגדר כמסורתי, הלוא הוא הרצל, בספרו "אלטנוילנד", שחלם להקים בית כנסת
כזה סמוך לכותל (שו"ת מלכי בקודש ח"ד עמ' ג). אבל הר הבית הוא לא בית כנסת,
הוא לבית המקדש, הוא לעבודת הקרבנות. אי אפשר להיכנס שם להתפלל או משהו
אחר. לכן אנחנו צריכים לסגור אותו עד שיבנה בית המקדש במהרה בימינו, אמן.

**תפילה בהר הבית**

ש: כדאי להסדיר תקנות חדשות של הקצאת שעות מיוחדות לתפילת יהודים על הר
הבית?

ת: הר הבית אינו מקום לתפילת שחרית, מנחה וערבית, אלא מקום לבנין
בית-המקדש, שלא הגיע זמנו על פי ההלכה, כיוון שעוד לא הוקמה מלכות ישראל.
הרבנות הראשית לישראל מאז מלחמת ששת הימים פסקה איסור עליה להר הבית כפי
שמופיעות על כך אזהרות בשלטים (עיין ספרו של הרב למקדשך תוב – מ"צ).

**קרבנות**

ש: עכשיו אין קרבנות, אז מה אני יכול להקריב לד'?

ת: לכבוש את היצר הרע (וכן אמר הגרי"ד סולוביצ'יק. דברי הרב קל – מ"צ).

**דעת הקהל על עליה להר הבית**

ש: מישהו טען שהרוב הגדול של הציבור הלאומי-דתי בעד עליה להר הבית, אז למה
הרבנים לא מתירים?

ת: לא פוסקים הלכה על פי סקר דעת קהל, אלא - בנושאים כאלה - על פי הרבנות
הראשית לישראל וגדולי הדור. אגב, למעשה רק מעטים מאוד עולים.

**העולים להר הבית**

ש: איך להתייחס לכך ש85% מהציבור הלאומי-דתי תומך בעליה להר הבית?

ת: נקווה שמספר זה לא נכון, אך אם הוא נכון, זה מראה שלאותם אנשים עוד
ארוכה הדרך, כי במקום מסירות נפש לתורה ומצוות, הם עסוקים בדבר שאינו
מצווה. אך יש להתאזר בסבלנות, כולם יחזרו בתשובה שלמה.

**כניסה להר הבית**

ש: מותר להיכנס להר הבית למקומות המותרים שאינם הר הבית?

ת: אם אין זה הר הבית, אז מה המטרה?! על כל פנים כל המדידות מסופקות וכל
המקומות הם כרת או ספק כרת. שו"ת אור לציון ג ל ד.

**שערי הר הבית**

ש: האם מותר להתקרב לשערי הר הבית?

ת: כן. העיקר שלא להיכנס לתוכם. שע"ת תקסא.

**נכנס בטעות להר הבית**

ש: נכנסתי כמה פעמים להר הבית עם קבוצה של דתיים ואחר כך למדתי שזה איסור
חמור. כולי שבור. כיצד אוכל לכפר?

ת: כתב הרב בן ציון אבא שאול להיות נעור בלילה וללמוד תורה. זה תיקון כרת
וכל לילה פוטר מכרת אחד. שו"ת אור לציון ג ל ד.

**מנהרות הכותל**

ש: האם אין למנהרות הכותל דין קדושת הר הבית?

ת: לא. שו"ת הרדב"ז (תרצא מובא בשע"ת תקסא ב. וכשהתחילו לחפור במנהרות
הכותל, הרב מאיר יהודה גץ, רב הכותל, פנה אל גדולי ישראל לשאול אם יש לחפש
כלי המקדש. רבנו הרב צבי יהודה ביקש להימנע מהמעשה באומרו: "אל תחטטו". רב
הכותל 306 – מ"צ).

**עפיפון מעל הר הבית** ש: האם מותר להטיס עפיפון מעל הר הבית?

ת: לא. א. פגיעה במורא מקדש. ב. אם הוא מתכת טמאה, דינו כטמא מת (פס"ת תקסא
29-28. שו"ת אור לציון ג ל ד. הגריש"א באשרי איש ג תצט – מ"צ).

**חייל בהר הבית**

ש: אני חייל במשמר הגבול ושומר תכופות בהר הבית. מותר? במה להיזהר?

ת: מותר משום פיקוח נפש ככל שאר תפקידים. כתב הרב בן ציון אבא שאול: א. אם
אפשר, לטבול לפני כן. ב. להסיר כל חפץ או בגד שאינו נצרך מפני טומאת מת
שלו, כגון שעון או ארנק וכן טלית קטן. ג. בסיום התפקיד לצאת במהירות
האפשרית בלי להתמהמה לרגע. ד. לגלח שערות הראש מפני איסור פירוע ראש –
לפחות פעם בשבוע, מלבד הפאות. שו"ת אור לציון ג ל ד.

