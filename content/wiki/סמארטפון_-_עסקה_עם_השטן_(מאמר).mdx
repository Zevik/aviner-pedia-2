---
title: "סמארטפון - עסקה עם השטן (מאמר)"
type: "מאמר"
---

## סמארטפון – עסקה עם השטן

\[מ"באהבה ובאמונה"\]

הסמארטפון הוא מכשיר רב עוצמה: גם טלפון, גם מחשב, גם אינטרנט, גם מצלמה,
גם רשמקול, גם משחקים, גם טלוויזיה ועוד. לכן אין זה פלא שהוא כבש בסערה
יותר מ50% של תושבי ארצנו.

אך עליו נאמר, כמו על דברים דומים: ישרים דרכי ד', צדיקים ילכו בם ופושעים
יכשלו בם. יש בו שלושה מראות נגעים הפוגעים בעמודי החיים שהם: צניעות,
חירות ומשפחתיות.

א. צניעות. סרטי תועבה ושיחות תועבה. איסור חמור מפורש בשולחן ערוך (שו"ע
או"ח שז טז). כל נפש נקיה מבינה, גם בלי הלכה, שזו תועבה. וכבר כתוב בספר
מסילת ישרים שגם אלו אופנים של גילוי עריות (פרק יא). שלא לדבר על הבנות
העניות, העלובות, המסכנות, המנוצלות בצורה מחפירה ואנוסות לעסוק בזה, ד'
ירחם עליהן. היצר הרע הוא חזק מאוד מצד עצמו, אוי ואבוי לסייע לו, ולכרות
במכשיר הזה הקטן ברית עם השטן.

ב. חירות. יותר מ-50% מהמשתמשים דבוקים למסך הקטן ללא מרפא, מחוברים כמו
לאינפוזיה, אינם מסוגלים לחדול, ואם אבד להם המכשיר, זה עבורם כמו למות,
והם יוצאים מדעתם. יש אפילו שתוך כדי שמדברים עם בן שיח, ממשיכים להתעסק
במכשיר מתחת לשולחן. אכן מכרו נפשם לשטן.

ג. משפחתיות. זה המכשיר הוא תכנית התנתקות ניידת וקבועה מן המשפחה. המשפחה
הפוסט-מודרנית של הסמארטפון, מאופיינת בניכור הדדי קשה. אחת הלוחמות נגד
ההשתעבדות למכשיר כתבה ספר בשם ALONE TOGETHER, כלומר - ביחד לבד.

הילד מרגיש בודד, מרגיש שהאייפון אהוב יותר ממנו. משדרים לו שהוא מפריע
ומעצבן. הוא לא זוכה לתשומת לב. מפתח תסמין נטישה. מרגיש תסכול ומצוקה. גם
ההורה חש מצוקה של ייסורי מצפון. גם זו עסקה עם השטן.

משפחות שהשתחררו ממנו דיווחו על אינטימיות, הקשבה, שיחה, נוכחות, התקרבות.

---

נכון שוויתור על מכשיר זה אינו פשוט. אך כלל גדול בענייני העולם הזה: אי
אפשר הכול בבת אחת. כל דבר בא על חשבון דבר אחר. יש רק להחליט על מה אדם
מוותר.

לכן בוודאי צדקו הרבנים הגדולים ששללו בכל תוקף את הסמארטפון. ולכל יהודי
ישר, דתי או חילוני, אם אינו מגיבורי עולם שאינו נכשל לעולם, יש כמה
אפשרויות:

דגם סלולארי ישן החסום לאינטרנט.

ספק סלולארי החוסם אינטרנט.

זכור: להחזיק סלולארי לא חכם – הוא דבר חכם ביותר.

- פורסם בשאילת שלמה 321

