---
title: "על טריקים ואמונה (מאמר)"
type: "מאמר"
---

שאלה: לפני זמן מה הרב כתב על כוחות על טבעיים - האם הם קיימים. אבל הרי
בתורה מדובר על כוחות על טבעיים. האם איננו מאמינים בדברים מיסטיים?

תשובה: ודאי אנו מאמינים בתורה ואנו מאמינים בנסים, אבל צריך קצת ראש מדעי,
ולדעת שלא כל דבר שאיננו מבינים, מיד נחליט שזהו נס או כוח על-טבעי. זאת
המנטליות המאגית הקדומה, שבמקום לתת לתופעות הטבע הסבר רציונלי שהוא נעוץ
בתוכן, המציאו כל מיני כוחות ואלים ושדים ופיאות ואנרגיות מסטיות. אבל מאז
כבר עברו אלפיים שנה והתקדמנו רבות.

לו היית מדליק פנס חשמלי לפני אלף שנה, היו שורפים אותך כמכשף, ועכשיו
לומדים בבית ספר דברים רבים. נכון, אין לומדים שם כל מיני תחבולות של
קוסמים-להטוטנים, ובצדק, כי עדיף להקדיש את הזמן לנושאים רציניים. אך עלינו
לדעת שכל הפלאים כביכול בהם מתהדרים בעלי כוחות פרפסיכולוגיים, הם טריקים
שלומדים בכל "בית ספר לקוסמים". ואין הכוונה להבלים הגדושים של הרי פוטר
ודומיו, אלא לבית ספר לקוסמים-להטוטנים שם לומדים טריקים רבים, כמו איך
להוציא ארנבות ויונים מכובעים. בארץ יש כמה, אך אל תלך לשם, עדיף ללמוד
חומש עם רש"י.

לומדים שם איך לשבור כוס בעזרת כוח המחשבה - למטה ממנו יש מנגנון השהייה עם
קפיץ חזק שחודר אל תחתית הכוס וחוזר בלי שמבחינים בו.

יודעים לשגע מצפן על ידי שמעבירים יד בקרבתו - די להסתיר בה מגנט חזק. לא
קשה לנחש שיר שאדם חושב עליו - מבקשים ממנו לרשום אותו על פתק שמונח על גב
הגיטרה של המנגן, כי העץ שם מצופה בחומר מיוחד הסופג צורת הכתב, מעין קופי.
אתה רוצה לעצור שעון אשר בראש מגדל? - די לשלם קצת כסף לאחראי. אתה רוצה
לנחש דבר עליו חושב טייס תוך כדי טיסה? - כנ"ל. איך יודעים כל מיני דברים
חסויים על אדם? מוציאים ממנו בעדינות בלי שירגיש. איך מכופפים כפית? -
זריזות ידיים שאפשר לגלותה בעזרת צילום וידיאו כשמעבירים את הסרט לאט. איך
מכופפים כפית שמונחת מול משדר הטלוויזיה של הצופה בבית? - שוטפים את מוחו
שישים לב לעקמומיות מסוימת, שאליה לא שם לב לפני כן. ועוד ועוד. כל אלה
טריקים פשוטים שאפשר לקנות בחנויות קוסמים להטוטנים.

אם כן, תשאלו, הוא שאמרנו, אינך מאמין בדברים מיסטיים! לא כן, בוודאי אני
מאמין, ואני רוצה שכולם יאמינו, כי אלו הדברים הכי חשובים בעולם: מציאות
ד', נבואה, השגחה אלהית. לכן אני חושש שבגלל כל מיני הבלים, אנשים יזלזלו
בדברים המיסטיים הגדולים וזה יהיה חורבנו של עולם. הרי במאות השנים
האחרונות התפתחה מאד בעולם החשיבה המדעית והחשיבה הביקורתית ואנשים רבים
כבר אינם מוכנים להאמין בכל מיני הבלים. ואם אנו קושרים הבלים אלה לתורה
ולאמונה, מה שנשיג הוא שאותם אנשים רציניים וחושבים יזרקו את המים
המלוכלכים שבאמבטיה יחד עם התינוק.

אם כן, כיצד נדע מה אמת ומה תחבולה?

התשובה לכך פשוטה: אם התורה אומרת לנו שזה אמת, משה אמת ותורתו אמת. וכידוע
התורה אומרת שלפעמים אנשי קודש עליונים עושים נסים, אבל לא כל מאן דהו. ועל
כוח הכישוף לא כאן המקום לדבר (עיין תפארת ישראל סנהדרין ז ז בועז ג). לכן
נותרת לנו הבדיקה המדעית על ידי אנשים מוסמכים בסיוע קוסמים להטוטנים.

לסיום, יש להביא את דברי רבנו הרב צבי יהודה: "חוקר אחד, פרופסור לפרון,
כתב ספר קטן בלטינית: היפנוזה וספיריטואליזם. הוא היה אדם בר דעת. כך כתב
שם: 'יש פתי המאמין לכל דבר, אפילו למה שלא קיים. ולעומת זאת יש מי שצוחק
על כל דבר. כל קיצוניות אינה טובה. יש צורך בבירור הדברים'. אבל הוא כותב
בתוקף נגד התעניינות בדברים אלו על ידי המונים. אסור לטפח ידיעת הנסתרות
בהמון. יש לזה מקום רק אצל יחידי סגולה. ידיעת הנסתרות מזיקה למצב
הפסיכולוגי, המוסרי, והדתי של ההמון" (שיחות הרב צבי יהודה, בראשית 313).
"בסוף הוא מסכם: חובת כל אדם הרוצה בהתקדמות האנושות, להילחם בכל תוקף נגד
התפשטות דברים אלו בהמון כי הם יכולים להביא נזק חינוכי מוסרי עצום" (שם
311-312). ונזכה לצעוד בשבילי אורה.

