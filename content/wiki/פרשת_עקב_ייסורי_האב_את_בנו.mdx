---
title: "פרשת עקב: ייסורי האב את בנו"
type: "מאמר"
---

## פרשת עקב: יסורי האב את בנו

\[עריכה: יוסף אברמסון\]

"וידעת עם לבבך כי כאשר ייסר איש את בנו ד' אלוקיך מיסרך" (ח ה). כלומר לא
צריך האדם להתלונן על יסוריו אלא לקבל אותם ולדעת שזה חסד מד'. ד' אוהב
אותנו ומטרת הייסורין לזכך אותנו ולתקן אותנו, לרומם אותנו וליישר אותנו.
כך אנו צריכים להגיב לייסורין: להאמין בזאת ולעשות תשובה. אם לא עושים
תשובה אז רבש"ע מרחם עלינו ושולח עוד ייסורין וכן הלאה. היסורין מזככין את
האדם מן השפלות, מן הגסות ומן היצרים וכו'.

"כאשר ייסר איש את בנו", אדם המייסר את בנו זה בודאי מתוך אהבה. (לא תמיד
בודאי. כי לפעמים האדם מייסר את בנו מפני שהוא כועס עליו ופועל כדי לשחרר
כעס). גם הבן מרגיש כשאבא מעניש אותו, מגביל אותו, נוזף בו ובכלל לא נותן
לו כל מה שהוא רוצה, שזה נובע בגלל שיש גבולות וסדרים ולא מתוך שהאבא עושה
זאת בגלל שהוא שונא אותו.

ר' לוי יצחק מברדיצ'ב אומר כשאב מייסר את בנו הוא מתעצב על זה וגם מצטער על
זה. כך הקב"ה בשעה שאדם מצטער שכינה מה לשון אומרת קלני מראשי קלני מזרועי
(סנהדרין מו א). כמובן זה לא אומר שאת הילדים יש להעניש ולייסר . אלא צריך
לקבוע גבולות וסדרים. אי-אפשר לתת להם כל מה שהם רוצים. זו טעות אומר הרב
קוק טעות מהחינוך החדש לתת את הכל. כמו הסוגיא "שפתותיו שושנים נוטפות מור
עובר אל תקרי מור עובר אלא מר עובר" (שבת ל ב). לפעמים מר עובר לילד על
האופן בו אביו מחנכו. אלא חלילה זה לא מתוך כעס אלא מתוך אהבה.

- פורסם בשאילת שלמה 400

