---
title: "להחמיר בשנת השמיטה"
type: "מאמר"
---

## להחמיר בשנת השמיטה

\[ראיין: הרב מרדכי ציון\]

ש: האם ראוי להחמיר בשנת שמיטה?

ת: כמו כל דין בעולם. לא חייבים להחמיר והמחמיר תבוא עליו ברכה. יש גם
תנאים להחמיר, עיין במסילת ישרים פרק כ משקל החסידות. לא כל אחד ראוי, וגם
יש לשקול אם החומרה לא מזיקה מצד אחר.

ש: אז מה ראוי להחמיר ובאלו תנאים?

ת: להחמיר לקנות רק תוצרת יהודית. זה גם נכון לכל השנה. לומדים מהפסוק וקנה
מיד עמיתך, שיש לקנות מיהודים ולא מגויים. ואין סיבה לחרוג ממצוה זו בשנת
שמיטה.

ש: אבל יש חנויות ומסעדות שמוצג שם כאילו תוצרת גויים היא חומרה?

ת: חלילה! יש אגרת מפורסמת של מרן הרב קוק שפותחת "עטי תרעד למעשה הנבלה
אשר נעשתה כעת לאחינו יושבי המושבות" (אגרות הראיה א שטז) – נבלה לקנות
מגויים ולא מיהודים.

ש: עד כדי כך! אבל יש קושיות על היתר המכירה?

ת: על כל פסק הלכה יש הוכחות בעד והוכחות נגד. ולבסוף יש הכרעה. כבר 126
שנה כלומר 18 שמיטות גדולי ישראל כולל הרבנים הראשיים פסקו שהיתר מכירה הוא
היתר אמיתי. הלוואי ופסקים רבים שאנו נסמכים עליהם הין ברורים כמותו.

ש: ואוצר בית דין?

ת: ודאי טוב. העיקר שזו תוצרת יהודית. אך יש לדעת שגם על אוצר בית דין יש
קושיות הלכתיות, גם לגבי תקפותו וגם לגבי הסיבוכים בטיפול בשאריות. אך גם
כאן, גדולי עולם הכריעו שכן. אמנם רבנו הרב צבי יהודה לא ראה בזה ענין רב.
גם אינו מתאים לכל הגידולים. אך ודאי אפשר לסמוך על הפוסקים שזה טוב. העיקר
:תוצרת יהודית!

ש: אז כיצד להתיחס לאלו שמעדיפים תוצרת גויים?

ת: ד' ירחם עליהם. הייתי בחתונה, והסבא של החתן אמר שלא יאכל: איני רוצה
לאכול מזון עם דם! הוא התכוון שבעקיפין קניה מגויים גם משרתת מחבלים. הוא
דיבר חריף!

ש: וזה אסון אם באופן כללי נקנה מיהודים ובמשך שנה אחת בלבד נקנה מגויים?

ת: בודאי שזה אסון. אי אפשר להפקיר שוק ולחזור אליו מרצוננו. השוק יקרוס,
החקלאות היהודית בארצנו תקרוס, יהיה חורבן כללי בארץ. אסור לפגוע בחקלאי
היהודי. אסור!

ש: זה מה שחרדים עושים...

ת: לא רק הם. גם דתיים-לאומיים שחושבים שזה נקרא מהדרין. הם לא מודעים לכך
שבעצם הם מצטרפים לחרם הערבי נגד תוצרת ישראל ובמיוחד נגד תוצרת יש"ע.

ש: ובסיכום?

ת: מי שרוצה להחמיר, יקנה יבול יהודי. באמת, אין זה חומרה, זה דין.

- פורסם בשאילת שלמה 396

