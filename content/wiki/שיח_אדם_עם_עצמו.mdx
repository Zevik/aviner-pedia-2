---
title: "שיח אדם עם עצמו"
type: "מאמר"
---

## שיח אדם עם עצמו (בעקבות יום הכיפורים)

ש: אל תנסה. לא תצליח. כבר פעמים רבות ניסית ולא הצלחת. חבל על מאמציך...

ת: מי מדבר אליי? מי אתה? איפה אתה?

ש: הא הא הא. לא תוכל לראות אותי. אבל אני בתוכך. אני היצר הרע שלך. אני
בתוכך מאז נולדת. אני מכיר אותך יותר טוב ממה שאתה מכיר את עצמך. לא תצליח
לקיים מצוות, לא תצליח לתקן מידות...

ת: כן אצליח. אתאמץ ואצליח.

ש: אתה רואה. כבר נכשלת בגאוה. בעל גאוה כמוך!

---

ש: אתה סתם מקריב אושרך עבור דמיונות...

ת: סליחה. מי דיבר אליי?

ש: אתה מכיר אותי היטב, אני היצר הרע שלך. גן עדן לא קיים... גם גיהנם לא
קיים...

ת: ד' עזור לי! אנא ד' הושיעה נא!

ש: האלהים לא קיים. הוא מת לפני כמה מיליונים שנים.

ת: למה אתה מציק לי כל הזמן?

ש: כי אני אוהב אותך, אני רוצה את אושרך בעולם הזה, כי רק הוא קיים. אינך
רואה שאתה עושה את עצמך מסכן עם כל המצוות שלך. קח את כל התענוגים שיש ,מכל
הבא ליד. למה אתה סתם אוסר על עצמך...

ת: כי ד' אסר עליי. ואני אוהב אותו וירא ממנו והוא רוצה טובתי.

ש: מה פתאום? להיפך! בשביל מה כל התענוגים האלה קיימים? אתה מבזבז את החיים
שלך.

ת: לך מפה, לך ממני, אתה מבזבז לי את הזמן.

ש: תקשיב. אם האלהים ברא את כל הדברים האלה, זה כדי להנות מהם.

ת: לא. זה כדי למחוץ אותם. שתוק! רוצח נשמתי!

---

ש: הנה נכשלת בחטא. ידעתי שזה יקרה. עליך להבין, אי אפשר להילחם נגדי.

ת: הפעם הבאה אנצח.

ש: מה פתאום. איני מבקש ממך הרבה. תעשה דבר קטן לקראתי, ותראה שהכל יסתדר.

ת: שום דבר! ד' יעזור לי.

---

ש: יום טוב עבורי. חטאת.

ת: ניצחת בקרב. אני אנצח במלחמה. אחסל אותך.

ש: בוא, בל נהיה אויבים. אם תרצה, נתפשר חצי חצי. בכך גם אני אהנה וגם
האלהים שלך יהיה שבע רצון.

ת: לא. לא אתן לך כלום.

ש: אתה רוצה הכל?! עוד תצטער.

ת: לא אצטער. אהיה מאושר.

---

ש: אתה חושב שאתה אדם גדול כי ניצחת אותי אתמול. אבל זה חטא הגאווה. סך הכל
נשמתך שחורה. אתה אבוד.

ת: לא נכון. אשבור אותך.

ש: כך אתה חושב. אני הוא זה שאשבור אותך, כמו ששברתי את כולם.

ת: לא תצליח. אתגבר.

ש: אם תתגבר בדבר אחד, אמצא דבר אחר כדי לחסל אותך.

ת: אני חזק ממך ,לא תצליח.

ש: לא. אני חזק ממך. אני ארדוף אותך עד חרמה.

ת: מסכן אחד. אני כבר לא מקשיב לך. כל מה שלא תדבר איני מקשיב.

ש: .........

ת: איני מקשיב.

- פורסם בשאילת שלמה 408

