---
title: "בזבוז כסף על בר המצווה (מאמר)"
type: "מאמר"
---

מגיל בר מצוה אדם הינו עצמאי על פי ההלכה וכן בת מגיל בת מצוה. כמובן, אין
זאת אומרת שהוא פטור מכיבוד הורים. גם אדם זקן חייב. גם אדם חכם חייב.
אפילו משה רבנו כיבד את חותנו יתרו כפי שמסופר בתורה.

אך הוא עצמאי ואינו משועבד להוריו, ואם יש דבר לא תקין, רשאי הוא למרוד,
כמובן דרך כבוד וענווה, אך רשאי הוא לפלס את דרכו כפי רצונו, והכל כפי
הדרכת התורה.

אחד הדברים שמאוד ראוי לנוער בר מצוה ובת מצוה למרוד, הוא במסיבות בר מצוה
היקרות, שהן בזבוז כסף משווע. נכון שסעודת בר מצוה או בת מצוה מוגדרת
כסעודת מצוה, אך לא כתוב באף מקום שסעודה כזאת צריכה להיות בזבזנית.

על כל פנים, בעבר זה לא היה קיים, זו אופנה חדשה, ובכגון דא, אפשר לומר
שהימים שעברו היו טובים יותר מימינו אלה.

אבי ז"ל סיפר, שכאשר עשה בר מצוה, הוא עלה לתורה ביום שני או חמישי, ואחרי
התפילה שתו קצת יי"ש ואכלו קצת עוגה, ובכך הסתיימה החגיגה. וגם לו ירצו, לא
יכלו לעשות יותר, כי היו עניים, ולפעמים חסר אוכל בבית.

ב"ה בימינו אין רעבים במדינת ישראל – אם כי יש עניים אוכלים רק לחם, אטריות
ואורז, שזה מאוד לא בריא - אך יש אנשים שלא יכולים להרשות לעצמם חגיגות בר
מצוה או בת מצוה יקרות, ובכל זאת הם נאלצים לנהוג כן בגלל לחץ חברתי, שלא
יגידו שהם קמצנים. וגם בנם או בתם יתביישו מפני החברים בכיתה או בסניף שזכו
לארוע מפואר.

האמת היא שבעיה זו קיימת לא רק בבר מצוה או בת מצוה, אלא גם בחתונות, בברית
מילה, בפדיון הבן, בזבד בת, בחנוכת בית, בהכנסת ספר תורה ועוד ועוד. וגם על
זה אנו בוכים. אנשים נכנסים לחובות אדירים, ולפעמים מתוך כך ללחץ נפשי
ולנזק בריאותי. אך כל זאת לא יוכלו בני נוער לתקן.

אגב, בספר חיי אדם, בסוף הלכות ספר תורה, הוא מצטער על כך שעושים חגיגות
שלמות על כתיבת והכנסת ספר תורה, וקל וחומר על הסעודה הנלווית, ושעדיף לתת
את הכסף ללמוד תורה, שהרי מטרת התורה היא להיות נלמדת ולא להיות סיבה
למסיבה.

על כל פנים לגבי בר מצוה ובת מצוה, הורים עניים נאלצים להוציא הוצאות
מרובות, בגלל לחץ חברתי. לכן זו הזדמנות עבור הנוער היקר בארצנו למרוד מרד
ולהחליט נוהל אחיד לכולם, כדי לחסום לחץ חברתי, וכל הנוער יחליט למשל שזה
לא יעלה על 500 שקל וגם זה הרבה. או כל כיתה תחליט או כל שבט יחליט וכמובן
יעמדו בזה. ובאשר למשפחות העשירות, שלא חסר להם כסף בחסדי ד', יטיבו אם
יתנו לעניים כל הכסף שתכננו להשקיע בבר מצוה או בבת מצוה. יותר טוב להאכיל
רעבים מאשר לפטם שבעים.

זה יהיה "מרד קדוש". פעם כינו בשם זה הקמת הפועל המזרחי שהיה ענף
סוציאליסטי של המזרחי, מהלך שבוצע על ידי ר' שמואל חיים לנדאו, הנקרא שח"ל.
גם כאן זה יהיה מרד קדוש באותו כיוון, כלומר לטובת מעוטי היכולת ונגד
הבזבזנות.

ואולי המבוגרים יראו וילמדו מהנוער. וגם כאשר אותו נוער יהיו מבוגרים אולי
לא יסורו מן הדרך הטובה הזאת.

