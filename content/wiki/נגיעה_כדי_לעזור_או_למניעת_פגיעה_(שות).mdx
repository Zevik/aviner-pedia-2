---
title: "נגיעה כדי לעזור או למניעת פגיעה (שו\"ת)"
type: "שו\"ת"
---

## נגיעה כדי לעזור או לא לפגוע

**לחיצת יד אשה**

ש: אם אשה מושיטה לי יד, האם מותר להחזיר כדי שלא תעלב ולהתחשב ברגשות?

ת: לא. אין להעליב חבירו אבל כאן הוא שגורם לעצמו בושה. הגר"ע יוסף לא
החזיר יד לראש הממשלה גברת גולדה מאיר. הגר"מ אליהו לא החזיר יד למלכת
אנגליה. ובערב שניהם קיבלו התנצלות. אכן יש להתחשב ברגשות של שומרי הלכה.
ויש להתחמק בחכמה, כגון: אני שומר את היד לאשתי

(שו"ת אגרות משה אע"ה א נו. ד לב. ועיין שם או"ח א קיג. שו"ת שאילת שלמה ד
רחצ).

ש: אבל לא צנוע לאשה להגיד: אני שומרת את היד לבעלי. מה אשה תגיד?

ת: אז לומר: לא תורה.

**לחיצת יד אשה**

ש: אם אשה חילונית מושיטה לי יד מותר להחזיר?

ת: לא. להתנצל באדיבות: "סליחה, זה שמור לאשתי" (שו"ת שאילת שלמה ד רצח).

**הובלת עוורת**

ש: האם מותר לאיש לעזור לעוורת ללכת ברחוב ולהחזיק בידה?

ת: לאחוז בבד של השרוול ובתנאי שאין אשה לעשות זאת (עי' שו"ת שאילת שלמה ב
שנ).

**קרובי משפחה**

ש: האם יש לשמור בקרובי משפחה, סבים וסבתות, דודים ודודות, בני דודים כו'?

ת: כן. יש דיני צניעות כלפי כל קרובי משפחה מלבד אב ואם, סבא וסבתא. ובן אח
ואחות מותרת נגיעה בלי חיבה. עיין רמב"ם איסורי ביאה כא. קצור שו"ע קנב י.

ש: אך אני מפחד שקרובי משפחה ייפגעו – מה לעשות?

ת: לא נורא – גם אתה נפגע בינתיים, לדודות אין מונופול להיות נפגעות.

ש: מי שלא שומר נגיעה וכן המחבק קרובי משפחה פסול לעדות לחופה?

ת: כשר. שו"ע חו"מ לד ד.

**נתינת יד לגבר**

ש: אם ברבים גבר מושיט לי יד, האם אני יכולה להחזיר לו, כדי שלא יתבייש?

ת: לא. כמו גבר שיאמר לך לאכול טרף שהוא בישל, או לחלל שבת כדי לסייע לו.
ואפילו יציע לך נישואים ברבים ואם תסרבי, הוא יתבייש.

**הרב שלמה קרליבך**

ש: איך יתכן שהרב קרליבך נגע בנשים? מותר הדבר לצורך מצוה?

ת: לא מובן. אסור (עיין שו"ת אגרות משה אבן העזר א צו).

\[והשיב הגרי"ש אלישיב לכמה שואלים שאי אפשר לבטל אות אחת מהשולחן ערוך אף
על גב שכמה שואלים הדגישו שבלי זה אי אפשר לעשות את הפעילות של קירוב
רחוקים. שו"ת ודברת ב"ם סי' קיד – רשם מ"צ.\]

ש: האם דרכו של הרב שלמה קרליבך בקירוב רחוקים, שלא עמדה באמות מידה של
הלכות צניעות, קיבלה אישור מגדולי הפוסקים?

ת: לא ידוע על כך. הרב שלמה קרליבך בעצמו סיפר: "כמובן, כשעבדתי עבור
לובביץ', אף פעם לא נתתי יד לאישה. הייתי מוכן לקפוץ מהחלון ולא לתת יד
לאישה, חס ושלום. ככה פעלתי ואמרתי: 'אנשים בצד אחד, נשים בצד שני. נשים אל
תשירו'. ובכן, יום אחד נכנסתי לרבי מלובביץ' ואמרתי לו: 'המציאות היא שאם
באים מאה אנשים, ואני אומר: אנשים בצד אחד, נשים בצד שני – כבר איבדתי
תשעים איש. כי הם אומרים: זה לא בשבילי. וכשאני אומר: נשים אל תשירו – אני
מאבד עוד תשעה. במקום לדבר עם מאה אנשים אני מדבר עם אחד'. אמרתי לרבי:
'והצעירים האלו, לא יודעים כלום על יהדות והם מוכנים להיהפך לגויים כבר מחר
בבוקר'. הרבי ענה לי: 'אני לא אומר לך מה לעשות, ואני לא אומר לך מה לא
לעשות. אבל אם אתה רוצה לעשות משהו על דעת עצמך, יהי רצון שתצליח'. איך
שהוא הגיע הזמן שלי לעזוב את לובביץ'" (שבת עם ר' שלמה. גיליון 20).

נוסח דומה: "רציתי לעסוק בקירוב אך היו לי כמה בעיות וסיפרתי עליהן לרבי.
יום אחד סיפרתי לו: 'אתמול בלילה, היו מאה אנשים שבאו אליי ללמוד ולשיר'.
עמדת הרבי הייתה שאסור לנשים לשיר עם גברים. אז אמרתי לרבי: 'כאשר אמרתי
להם שעליהם לשבת בנפרד גברים מנשים, איבדתי 90 איש, וכאשר אמרתי להם שנשים
אינן יכולות לשיר, איבדתי עוד 9, והאדם היחיד שנשאר היה האידיוט הכי גדול.
כך שבמקום להקדיש שעתיים לאנשים שרוצים לדעת משהו על יהדות, בזבזתי את זמני
על אידיוט אחד. נניח שחשוב מאד שגברים ונשים לא ישבו ביחד. אך זו עדיין
מניקורה של יהדות, העושה אותה מאוד יפה. אבל אם לאדם יש התקף לב, אז לא
יעשו לו מניקורה. בדרך זו לא יוכלו לעסוק בקירוב'. אז הרבי אמר לי: 'איני
יכול לומר לך ללכת בדרך זו, אך אני יכול לומר לך לא ללכת בדרך זו. כך שאם
אתה רוצה ללכת בדרך משלך, ד' יהיה איתך'. כך שהתפצלתי. לו נשארתי, והרבי
היה הולך עם מה שאמרתי, הוא היה יכול להיות הרבי של כל העולם ולא רק רבי של
חסידים" (תיקון מגזין. תשרי תשנ"ח).

גם מובא מתוך הספר ר' שלוימל'ה, למ"ח ברנד (עמ' 21): "בשנת תשט"ו, בביקורו
בברוקלין, נכנס אצל הרבי (מלובביץ') לשיחת יחידות ושטח בפניו את בעייתו, כי
אם ידקדק עם הנוער קלה כחמורה, אין הוא יכול לפלס אליהם דרכים, ואם הוא
מפריד את הגברים לכאן והנשים לכאן, הרי הוא בעיניהם כנטע זר, וכיצד יבוא
עמהם בדברים של ידידות עמוקה ונבכי נפש? הרבי הביט בו בהתבוננות ארוכה. יש
בעיות הלכתיות מסובכות, אמר. אם אינך יכול לשמור, בזאת נפרדו דרכינו, לך
ועשה כפי הבנתך. מיום זה והלאה, נסתיימה למעשה שליחותו החב"דית והוא היה
לאיש של עצמו בלבד".

**חיבוק לשם שמים**

ש: האם מותר לאיש לחבק אשה לשם שמים כדי לחזקה, על פי הריטב"א סוף קידושין?

ת: הריטב"א לא התיר זאת וגם הוא מדבר על אנשים שהם מלאכי אלהים. ספר החינוך
קפב.

**בת מאומצת**

ש: האם אב מאמץ יכול לגעת בבתו?

ת: כן, אם אומצה ממש קטנה. ואז מותרת גם כשגדלה. שו"ת ציץ אליעזר (ו מ-מא.
ז מד-מה).

ש: שמעתי שיש שאסרו לאמץ ילדים בגלל זה?

ת: מן הדין מותר. וכן להתחתן נישואיים שניים עם אשה עם ילידם. או להיפך
(ועיין בשו"ת אגרות משה יו"ד א קסב. אהע"ז א ז. ספר ברכת בנים פי"ד סי' א).

**מנהג העדה**

ש: בעדה שלנו האתיופית לא נהגו לשמור נגיעה, כך שמבוגרים נעלבים ממני. מה
לעשות?

ת: לחמוק בחכמה. למשל לומר: הרבנית שלי אמרה לי. או: זה שמור לבעלי.

**פיגור**

ש: האם יש איסור נגיעה בטיפול בילד עם פיגור עמוק?

ת: מותר (שו"ת שאילת שלמה ג שפט, שצ. ד רפז).

**החלקה על הקרח**

ש: האם מותר לי לעזור לבת להחליק על הקרח, הרי זו לא נגיעה של חיבה?

ת: כל הכבוד ליצר הרע על היצירתיות שלו לגרום לאנשים להחליק בהלכה!

