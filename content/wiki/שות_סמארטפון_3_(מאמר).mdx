---
title: "שו\"ת סמארטפון 3 (מאמר)"
type: "מאמר"
---

ש: האם מותר להחזיק סלולרי חכם עם סינון?

ת: קודם כל, אין זה סלולרי חכם, אלא סלולרי טיפש וסכל, רשע ומרושע. יתכן
שזה הדבר הגורם את הנזק הכי גדול לכל המין האנושי, וקל וחומר לעם ישראל, עם
קדוש. הרמב"ם כותב, בהקדמתו למשנה, שאדם חכם אך ללא מידות טובות, כל חכמתו
אינה שוה מאומה. ולעומת זאת, אדם פשוט בעל מידות טובות, בזה עצמו הוא חכם.
על כן, הסלולרי הפשוט שלי הוא מאוד חכם.

ש: אבל מה יהיה הדין אם הוא מסונן?

ת: גם אז הוא עדיין אסון: לא כל תועבה חסומה, וגם יש לשון הרע, כפירה,
שקרים, דברים בטלים, התמכרות ועוד צרות. צריך מכשיר כשר.

ש: ואם אדם חייב להחזיק סמרטפון בגלל העבודה?

ת: ואם הוא ממש מוכרח, אז אין ברירה. ההכרח לא יגונה, אך גם לא ישובח. אבל
ודאי אין ללמוד אפשר מאי אפשר.

ש: אך יש גם דברים טובים בסמרטפון כגון שיעורי תורה. וגם לרב יש אלפי
שיעורי וידאו באינטרנט (אתר Avinerpedia – מ"צ).

ת: זה בשביל מי שממילא יש לו סמרטפון, אז לפחות יהיו לו שיעורים. אבל מי
ששואל אם כדאי שיהיה לו אינטרנט בסלולרי או במחשב כדי לשמוע שיעורים, ודאי
התשובה תהיה שלא. אך באינטרנט במחשב בבית יש פחות נזק מאשר במסמרטפון. באשר
לשיעורים, אפשר בכל סלולרי פשוט לשמוע רבבות שיעורי אודיו ב"קול הלשון",
03-617-1111 (וכן יש אלפי שיעורי אודיו של הרב בטלפון ב"קול שלמה":
02-301-1765 – מ"צ). לפתוח אינטרנט בשביל שיעורים, זו איוולת הפוך על הפוך,
דברי תורה במקום הטינופת, צלם בהיכל. אך כאמור, מי שממילא יש לו סמרטפון
בגלל איזה אילוץ אמיתי, זה יקטין לו את הנזק.

ש: הנזק הוא התכנים השפלים שבאינטרנט?

ת: כן. אך גם לו היו כשרים, נוצרת התמכרות לאדם , הנעשה מחובר לסמרטפון כמו
אל אינפוזיה . בגלל הסמרטפון, פועלים נופלים מן פיגומים ומוצאים את מותם,
אמהות שוכחות תינוק ברכב והוא נחנק, אמהות ישובת מול תינוק באמבטיה ולא
שמות לב שהוא טובע. ועל נהגים שמתעסקים בו תוך כדי נסיעה וגורמים תאונות
קטלניות, כולנו יודעים. הסמרטפון הוא יותר קטלני ממחבלים, אבל סולחים לו כי
הוא נראה נחמד. אוי לנו.

ש: ובסיכום?

ת: רק מכשיר כשר.

- פורסם בשאילת שלמה 608

