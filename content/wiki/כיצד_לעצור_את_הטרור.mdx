---
title: "כיצד לעצור את הטרור?"
type: "מאמר"
---

## כיצד לעצור את הטרור

\[רשם את השיחה: הרב מרדכי ציון\]

**ש: המצב נורא! דם נפשך ברחובות קריה! מה יהיה? מה לעשות כדי לעצור את הגל
של הטרור?**

ת: לצערנו שאלתך זו מאוד מכבדת אותי הדל, כי ההנחה המובלעת היא שהרמטכ"ל
אינו יודע כיצד לעצור לגמרי את הטרור, אחרת בודאי היה עושה זאת ולא עומד
בחיבוק ידיים מול הרצח, וכן שר הבטחון אינו יודע, וגם ראש הממשלה אינו
יודע. ורק אני הדל הוא היודע ולכן אתה שואלני.

יתר על כן, הטרור קיים בארצנו מאז קמה המדינה, ואם כן מתברר לצערנו, שכל
הרמטכ"לים וכל שרי הבטחון וכל ראשי הממשלה עד כה, לא ידעו כיצד לעוצרו עד
תום . כי אי אפשר לעלות על הדעת שלא רצו לעוצרו לו יכלו, אלא בודאי לא
ידעו. ורק אני הדל יודע, ואני מודה לך על ההערכה.

ואפשר לומר יותר, שהרי טרור קיים בכל מדינות העולם, וגם שם לא מצליחים למגר
אותו, ואם כן כל המנהיגים הצבאיים הדגולים שלהם לא ידעו להילחם נגדו, כי
בודאי לא עמדו סתם כנדהמים מול הדם הנשפך. וכאמור היחיד החכם זה אני הקטן.

אלא שמשום מה לא הודעתי לכל מנהיגנו את הדרך לנצח, ולכן מתברר שגם אני לא
חכם גדול, כי כיצד אני מסתיר זאת, ורק בזכות שאלתך, עתה הדבר יתגלה ותבוא
ישועה לאומה, וגם לעולם. אם כן, לאמיתו של דבר, גם אני איני חכם, אלא שייך
לכל קבוצת הבורים שמנינו לעיל, ורק אתה החכם, כיון שהינך שמבקש ממני שסוף
סוף מגלה את סוד הנצחון בטרור הנפשע.

אך האמת היא שהרמטכ"ל, שר הבטחון וראש הממשלה, מאוד איכפת להם מה שקורה,
ומאוד כואב להם מה שקורה, והם עושים כמיטב יכולתם. כמובן, אפשר לעשות יותר
טוב, ובכל דבר תמיד אפשר לעשות יותר טוב, אבל חס וחלילה אין לזלזל במסירות
הנפש העצומה של הצבא שלנו ושאר כחות הבטחון. ועלינו להודות להם יומם ולילה,
וכן לבטא הערכה לרמטכ"ל ולשר הבטחון ולראש הממשלה על כל פועלם המבורך,
וכמובן לברכם שתמיד יעשו עוד יותר , ותמיד יעלו בקודש.

אך זאת עלינו לדעת, שלא מנצחים רק בנשק, ולא רק בטכניקה צבאית, אלא גם
ברוח. ואת הרוח, המפקדים יונקים מן העם, מן החייל ומן האזרח. כאשר אנו
היהודים הפשוטים במדינתנו, אנחנו משבחים, כאשר אנחנו אומרים: "יישר כח"!
"חזק וברוך"! - זה מעצים את כח המנהיגים. הנצי"ב מוולוז'ין בפירושו העמק
שאלה על שאילתות רב אחאי גאון, סימן קמב, אפילו אומר שהמחליש את המצביא יש
לו דין רודף כל ישראל. וכמובן, מידה טובה מרובה, ומי שמחזק אותו, הריהו
מצטרף למצילים את כלל ישראל.

כי זאת לדעת, אין פתרון פלא, אין תחבולה. אלא יש התמדה, יש עקשנות, יש
נחישות, יש מסירות. לאדם השטחי, יש תפיסה דילוגית, כאילו בן רגע ניתן לשנות
את הכל. כך סובר ילד קטן ואין טענות נגדו. וכן גם סובר אדם פרימיטיבי וגם
אין טענות נגדו. יש לו תפיסה מגית, כאילו יש קיצורי דרך של קסם, במקום עמל
מתמשך.

אין לפחד, אין להיבהל, אין להתכאב, אלא יש להוסיף עוז וגבורה. הירא ורך
הלבב, אין לו מקום במלחמה. כן ! אנו בעת מלחמה. המלחמה לובשת צורה ופושטת
צורה, לפעמים היא מופיעה במימדים גדולים ומסוכנים, ולפעמים, כמו עכשוו,
במימדים קטנים ומציקים. אבל מלחמה היא תמיד מלחמה, וסוד הנצחון הוא: להוסיף
גבורה! גבורת האזרחים, גבורת החיילים, ומתוכה - גבורת המנהיגים. ראה הדברים
הנפלאים של הרמב"ם בהלכות מלכים סוף פרק ז' על מעלת הגבורה בעת מלחמה.

לכן, אני הדל, יש לי תשובה לשאלתך: להוסיף גבורה!

- 

נלקח משאילת שלמה 418

