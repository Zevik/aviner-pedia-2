---
title: "כבוד השבת (שו\"ת)"
type: "שבת - הלכה (שו\"ת)"
---

\[מקורות ע"י הרב מרדכי ציון\]

**נעליים מיוחדות לשבת**

ש: האם הרב נועל נעלים מיוחדות לשבת?

ת: לא. אבל אני מצחצח את נעליי לשבת.

\[החזון איש היה מחליף לשבת את כל בגדיו, כולל הנעלים ע"פ הירושלמי שבת
(פ"ו ה"ב) לאו אורחיה דבר נשא מהוי ליה תרי סנדלין וכו' (מעשה איש ח"ז עמ'
קמא. דינים והנהגות ממרן החזון איש ט, ג). אמנם בס' ועלהו לא יבול (ח"א עמ'
קלז) נשאל הגרש"ז אוירבך האם יש ענין לנעול נעליים מיוחדות לשבת, ואמר שלו
עצמו אין נעליים מיוחדות לשבת, אלא הוא נועל במשך כל ימות השבוע את אותן
נעליים (ולא כדברי האריז"ל שהובאו בפלא יועץ אות לבישה).

הגרי"ש אלישיב לובש טלית קטן מיוחדת לשבת אך הולך בשבת ובחול עם אותן
נעליים (אשרי איש ח"ב עמ' ה), והביא טעם לדבר- כתוב בספר דברים (כט, ד):
"שמלותיכם לא בלו מעליכם (לשון רבים), ונעלך לא בלתה מעל רגליך (לשון
יחיד)" (ירחון מבקשי תורה אלול תשס"ו גליון מב. עיין שו"ת ציץ אליעזר ז,
עב. שערים מצויינים בהלכה כאן אות לז. פסקי תשובות רסב אות ב) – רשם מ"צ.\]

**סנדלי שורש**

ש: האם מותר בשבת ובחג ללבוש סנדלי שורש?

ת: אם נחשב בגד מכובד.

