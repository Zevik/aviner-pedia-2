---
title: "אזכרה ועילוי נשמה (שו\"ת)"
type: "שו\"ת"
---

\[מקורות ע"י הרב מרדכי ציון\]

**לעילוי נשמת**

ש: אם תרמתי ספר לעילוי נשמה בלי לכתוב "לעילוי נשמת..." האם יש בכל זאת
עילוי נשמה?

ת: בוודאי. ריבונו של עולם יודע.

**לעילוי נשמת**

ש: האם מועיל לומר לעילוי נשמת לפני שיעור?

ת: אם זה שיעור חדש שיזמתו היא לעילוי נשמתו.

**אזכרה לאשה ראשונה**

ש: משפחתי מארגנת סעודה לזכר אשתי הראשונה שנפטרה. האם להביא איתי את אשתי
הנוכחית?

ת: לא ללכת בכלל. עתה אתה נשוי מחדש ואשתך הקודמת אינה שייכת לעולמך. אם
תלך, גם לבד, הנך גורם צער לאשתך הנוכחית, גם אם היא מכחישה זאת.

ש: הרב כתב שאשה הנשאת בשנית לא שתשתף באזכרת בעלה הראשון כי זה יצער את
השני גם אם מכחיש זאת. אבל במקרה שהעדרותה בולטת ומעוררת שאלות?

ת: תשאל את הרב שלה, כמו בכל שאלה, כאשר יש מצב חריג.

**לעילוי נשמת**

ש: האם דברים שעושים לעילוי נשמת שייכים כל הזמן או רק בזמנים מיוחדים?

ת: כל הזמן. כל מצוה שאתה עושה למטרה זו, ולא היית עושה לולא זאת, מביאה
עילוי נשמה.

**נר נשמה**

ש: האם חייבים להדליק נר נשמה ביום השנה לפטירת המת?

ת: זה מנהג. אך לא חייבים. עיין תשובות והנהגות להגר"מ שטרנבוך א תשב.

\[ומובא שם שהגר"א לא חיזק מנהג זה להדליק נר נשמה ביום יאהרצייט – רשם
מ"צ.\]

**התאבדות**

ש: כיצד להתייחס לקרוב משפחה שהיה צעיר מלא חסד וחייל מסור אך שם קץ לחייו?
אני מבולבל.

ת: היחס מורכב, מצד אחד שבח ואהבה וכבוד והערצה לחייו הטובים והישרים, ומצד
שני שאט נפש ביחס למעשה שלו שהוא מין רצח, ובא מכעס, עצב, עלבון ושפיטה
חמורה ביותר כפי שנמצאת בתורה ואצל חז"ל.

**מתאבד**

ש: האם אפשר לעשות דברים לעילוי נשמת אדם שהתאבד?

ת: כן. נשמתו מאד זקוקה לעילוי ולתיקון.

