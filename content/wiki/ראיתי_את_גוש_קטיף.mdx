---
title: "ראיתי את גוש קטיף"
type: "מאמר"
---

## ראיתי

\[הרב שלמה אבינר\]

ראיתי ילד שמצא שטר כסף והתרוצץ כדי לגלות למי אבד

ראיתי אשה שחיפשה משפחה הזקוקה למיטת תינוק לאחר שהתינוק שלה גדל

ראיתי ילד רץ בשמחה ללמוד תורה

ראיתי אשה שמקפידה לא לדבר לשון הרע, אפילו מילה

ראיתי תלמיד חכם שעובר מבית לבית לפני יום הכיפורים לבקש סליחה

ראיתי אשה שמעידה על עצמה: אם הבנים שמחה

ראיתי עולה מאמריקה שאינו מדבר אלא עברית

ראיתי אשה העובדת קשה כדי שבעלה יוכל ללמוד תורה

ראיתי אשה במכולת שאמרה לחברתה: אני חושבת שהיית לפני בתור

ראיתי ילד קטוע רגליים בגלל מחבלים, שצוחק

ראיתי אנשים שהקימו תחנת חלוקת תה ועוגות לחיילים

ראיתי אדם שמכר את ביתו בירושלים והחל לבנות במקום שרוצים לפנות

ראיתי אדם שרץ לטלפן לאמו בכל פעם שנופל פצמ"ר כדי להרגיע אותה

ראיתי אדם שקם מוקדם בבוקר לעבוד קשה וביושר

ראיתי שכנים האוהבים ומכבדים זה את זה

ראיתי בת שירות לאומי שמקדישה ימים ולילות לילדה פגועה נפשית וגורמת לה
אושר מחודש

ראיתי אדם שבכל עניין מתייעץ עם רבו

ראיתי חקלאי העובד אדמתו בשמחה, בלי לחשוב פעמיים מה יהיה מחר-מחרתיים

ראיתי אדם לומד כל יום בבית המדרש אחרי העבודה

ראיתי ילדה שרצתה מאוד שאמה תחבק אותה אחרי שנפל פצמ"ר אבל ויתרה כדי
להחזיק את אחותה הקטנה שלא תבכה

ראיתי ילד שמתגעגע לאחיו הגדול שמשרת ביחידה קרבית

ראיתי אשה שדווקא בגלל הצרות אוהבת יותר ויותר את ארץ ישראל

ראיתי איש שמפחד אבל אינו עוזב את מקומו בעבור כל הון שבעולם

ראיתי איש שאינו לוקח נשק לירות בערבים שמפגיזים כמעט יום יום אלא מתאזר
בסבלנות ומתפלל

ראיתי אדם המקיים יום יום: יגיע כפיך כי תאכל אשריך וטוב לך

ראיתי אדם שיודע שארץ ישראל נקנית בייסורים, ושבע די ייסורים אבל ממשיך
להקריב

ראיתי אדם שהעליבו אותו, תקעו לו חץ בלב אך הוא לא השיב כי בחר לא להיעלב

ראיתי אישה הרואה את חצי הכוס המלאה

ראיתי ילדה קטנה שאמרה: עברנו את פרעה, נעבור גם את זה.

ראיתי אשה שמפחדת ממש מחדירת מחבלים, לכן... מקפידה לנעול בלילה את דלתות
ביתה

ראיתי ילדה שנרצחה על ידי מחבלים, והחברה הכי טובה שותקת ובוכה, שותקת
ובוכה

ראיתי אתה ילדה שדווקא תמשיך לצחוק ולשחק ולאהוב

ראיתי אדם שאמר במבטא צרפתי: סוף סוף אני נמצא בארצי.

ראיתי אחד שהוא בכיתת כוננות, קם באמצע הלילה, חובש קסדה, לובש אפוד, תולה
נשק על כתפו, מדביק נשיקה על מצח אשתו הישנה, ויוצא במהירות

ראיתי משפחה שחגגה שבת-בת-מצוה דווקא במקום מגוריה, ומי שמפחד לבוא, שלא
יבוא.

ראיתי אשה שאינה מפחדת מדרך ארוכה

ראיתי צעיר עם מבט של אמונה לבוש חולצה שעליה כתוב: עדיף לי עם גוש קטיף.

ראיתי ילד שמתפלל, ריבונו של עולם אני רוצה לחיות

ראיתי ילד שמח

**ראיתי את גוש קטיף**

(תשע הפסקאות הראשונות נכתבו על ידי שושנה מגני, עבור חברון, אם ההתנחלויות
הקדושות)

