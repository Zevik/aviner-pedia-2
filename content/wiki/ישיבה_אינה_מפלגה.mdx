---
title: "ישיבה אינה מפלגה"
type: "מאמר"
---

## ישיבה אינה מפלגה

\[אתר כיפה - ראיון עם הרב מרדכי ציון\]

ש: מה תגובת הרב לדברי הרב רונצקי שבכנס ישיבת עטרת ירושים בחול המועד פסח
על "את אחיי אנכי מבקש", היה ראוי להזמין גם רבנים מזרמים אחרים?

ת: מה שברור הוא שהרב רונצקי הוא בעצמו גאון וצדיק המוסר נפשו עבור עם
ישראל ועבור התורה, והרבה יש ללמוד ממנו.

ש: אבל מה לגבי עצם הטענה שהיה ראוי להזמין רבנים אחרים כדי לבנות אחדות?

ת: לא מדובר בסמפוזיון, אלא בשיעורי תורה, הניתנים על ידי הר"מים של
הישיבה. כל השנה הר"מים מלמדים את התלמידים ובחול המועד הם נותנים שיעורים
לציבור הרחב של אוהבי תורה. גם מידי פעם יש תלמיד חכם אורח, כגון בכנס הזה
הרב גולדוויכט מראשי ישיבה-אוניברסיטי. על כל פנים אין זה סמפוזיון אלא
לימוד תורה.

ש: אבל הרב רונצקי טוען שתמיכת הישיבה במפלגת יחד הזיקה למפלגת
הבית-היהודי, וזה הדבר שיש לתקן?

ת: לישיבה אין שום קשר לפוליטיקה ולשום מפלגה. ודאי שפוליטיקה זה חשוב,
ופוליטיקה על פי תורה זו מצוה גדולה, אלא זו לא המצוה בה עסוקים בישיבה אלא
בלימוד תורה. כל תלמיד הצביע במה שליבו רצה. יש שהצביעו בית-יהודי, יש
שהצביעו יחד, יש שהצביעו ליכוד,ועוד, ורובם בכלל לא סיפרו בעד מה הם
מצביעים. יתר על כן, אני חזרתי ואמרתי שעל פי ההלכה, כל תלמיד חייב להצביע
במפלגה שהוא חושב שהיא הכי נכונה לדעתו לטובת האומה, ולא להתיישר כפי דעת
רבותיו בנדון, כמובן להקשיב דרך כבוד, אך לבסוף להחליט בעצמו.

ש: יש בישיבת עטרת ירושלים מושג "יל"ל". מה זה בדיוק?

ת: זו מליצה: "יודע להסתדר לבד". כמובן תלמיד צריך ענווה ושכל לשמוע
לרבותיו אך הוא צריך להתגדל לתלמיד חכם שיודע לפלס דרכו בכוחות עצמו.

ש: מה פירוש כותרת המשנה של הכנס: "חילוקי דעות ולא חילוקי לבבות"?

ת: כפשוטו. אפשר לא לחשוב אותו דבר ולהישאר חברים טובים בלב ובנפש.

ש: אך אין טענות נגד הרב רונצקי?

ת: חס וחלילה. הרי אמרנו שחילוקי דעות אינם חילוקי לבבות... לא תמיד אפשר
להסכים עם כל מה שהוא אומר, אבל ודאי שיש מאוד להעריכו ולאהבו.

- פורסם בשאילת שלמה 383

