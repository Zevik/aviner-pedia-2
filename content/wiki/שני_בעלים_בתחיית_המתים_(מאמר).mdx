---
title: "שני בעלים בתחיית המתים (מאמר)"
type: "מאמר"
---

**שאלה:** אישה שהייתה נשואה לשני בעלים, עם איזה בעל היא תהיה לאחר תחיית
המתים?

**תשובה:** יש תשובה לשאלה זו שנמצאת בספר 'פסקי תשובה' של הרב אברהם
פיוטרקובסקי (ס' קכד). הרב כותב שם בשם שו"ת 'מצב הישר' על הזוהר. מסופר שם
סיפור על אישה שהייתה נשואה לאיש צדיק וירא שמים והאיש מת. הציעו לה
שידוכים והיא סירבה להתחתן פעם נוספת. היא אמרה: "אם אני מתחתנת פעם נוספת,
בתחיית המתים אני לא אשוב לבעלי הראשון. אני אהיה עם השני ואילו אני רוצה
להיות עם הראשון. אני מוכנה להישאר לבד כל חיי ובלבד שבתחיית המתים אהיה עם
הראשון".

מובא שם שאלה דומה מס' ה'תחיה והפדות' (שאלה ו') של הרב סעדיה גאון. אדם
שואל: כיצד אדע מי אשתי כשתבוא תחיית המתים? כיצד אמצאנה? הגאון עונה: אל
תדאג, בתחיית המתים יהיה שם את משה רבנו והוא כבר יאמר לך. אסור לפסוק הלכה
בפני רבו, לכן אסור לי לפסוק בנוגע לשאלה שנוגעת לתחיית המתים שהרי בתחיית
המתים ישנו משה רבנו. אם זו שאלה הנוגעת לעכשיו, אין ברירה – אין לנו משה
רבנו.

לכן הרב סעדיה גאון לא רצה לענות על השאלה. א"כ גם על השאלה המובאת בשו"ת
'מצב הישר' אי אפשר לענות, אבל אחרי שנתגלה ס' הזוהר, נמצא שכתוב שם על
הפסוק (שמות כא, ג) "אם בגפו יבא בגפו יצא אם בעל אשה הוא ויצאה אשתו עמו"
שאישה חוזרת לבעלה הראשון. יש מפרשים המסבירים שכוונת הזוהר היא שחוזרת
לבעלה האמיתי. כלומר, הנישואין שעלו הכי יפה (עיין הערה בפסקי תשובה שם).
לכן, בתחיית המתים חוזרים הנישואין שהיו בהם הכי הרבה אהבה, אחווה, שלום
ורעות.

