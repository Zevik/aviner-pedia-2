---
title: "שינוי שם בשביל שינוי מזל (מאמר)"
type: "מאמר"
---

**שאלה:** יש לי הרבה צרות, ואולי זה בגלל שם רע. אם אני אחליף את שמי,
אולי גם מצבי יתחלף לטובה?

**תשובה:** שינוי שם לא בדיוק עובד כך. הרמב"ם (הל' תשובה ב, ד) מביא את
דברי חז"ל שדרך אחת לשנות גזר דין של אדם היא בשינוי השם. אבל זה לא איזה
קסם, שאם אדם משנה את שמו יהיו לו רק נסים ונפלאות. אלא הכוונה היא שהוא
צריך לעשות תשובה גדולה מאוד ורק אז, לסיום, הוא משנה את השם שלו. בכך הוא
כאילו מראה שעשה תשובה כל כך גדולה שעכשיו הוא אדם אחר. מהלך כזה גדול
בוודאי משנה את גזר דינו של אדם.

לר"ן יש כיוון הפוך בהבנת שינוי השם. לדעתו, כבר בהתחלה האדם משנה את השם
שלו – ובכך, כל פעם שמזכירים ופונים אליו בשמו החדש, זה מעורר אותו ומזכיר
לו לעשות תשובה.

בכל אופן, לכל השיטות, עצם שינוי השם זה לא איזה טריק שעוזר בפני עצמו.
האדם עצמו צריך להשתנות, לא להיות אותו אדם, אלא אדם אחר – טוב יותר.

