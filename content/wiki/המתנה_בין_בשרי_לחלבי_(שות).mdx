---
title: "המתנה בין בשרי לחלבי (שו\"ת)"
type: "שו\"ת"
---

\[מקורות ע"י הרב מרדכי ציון\]

**המתנה בין בשר לחלב**

ש: כמה זמן יש להמתין בין בשר לחלב?

ת: המנהגים הקבועים: א. עולים מהולנד, שעה, כרמ"א. ב. עולים מגרמניה
ואוסטריה, ייקים, שלש שעות. יסוד כרמ"א ובפועל בין סעודה לסעודה. ג. ספרדים
ושאר אשכנזים, שש שעות שלמות. ויש מנהגים אחרים, אך בזה לשאול תלמיד חכם
לוודא שהוא נכון, ולא שיבוש: א. פחות משש שעות. ב. חמש שעות (ליטא). ג.
ארבע שעות (ליטא). ד. שלש שעות. ה. בין ארוחה לאחורה כמה שייצא. יו"ד פט.
גליון יד אפרים. מהרש"א. דרכי תשובה ה-ו. מטה אפרים מאכלות אסורות סופ"ט.

**המתנה בין בשר לחלב לתלמידי ישיבה**

ש: האם לתלמיד ישיבה מותר לאכול חלבי בארוחת ערב, כשזה יוצא בתוך השעה
השישית לארוחת הצהריים הבשרית? לפעמים אין מספיק זמן להמתין.

ת: רוב היהודים בעולם, כל הספרדים כל התימנים כל האשכנזים חוץ מיקים
והולנדים, מחכים שש שעות.

\[שו"ע ורמ"א (יו"ד פט, א), הש"ך (יו"ד פט סק"ח) והט"ז (סק"ב) מביאים
מהמהרש"ל שכן ראוי לעשות לכל מי שיש בו ריח תורה. וכ"כ בערוך השולחן (שם
ס"ז) וכן המנהג הפשוט בכל תפוצות ישראל להמתין שש שעות וחלילה לשנות. נאמר
(קהלת י, ח): "ופרץ גדר ישכנו נחש" ובחכמת אדם (מ, יג): "ואל תטש תורת אמך"
(פסחים נ, ב). השיטה העיקרית היא שש שעות, אא"כ האדם ממוצא הולנדי או יקה.

אמנם אמר הגרי"ד סולוביצ'יק בשם סבו רבי חיים בריסקער, שמשמע מלשון הרמב"ם
"כמו שש שעות" שצריך לחכות בתוך השעה השישית, כלומר חמש שעות ומשהו. ומביא
הג"ר עובדיה יוסף בשו"ת יביע אומר (ח"א יו"ד ס' ד אות יג. ח"ג ס' ג אות ט)
את המאירי בס' מגן אבות (סי' ט עמוד מז): "חמש שעות או שש שעות”. בס' ועלהו
לא יבול (ח"ב עמ' סג) נשאל הגרש"ז אוירבך, האם יש מקור למנהג להמתין לתוך
השעה השישית (ולא שש שעות שלמות) בין בשר לחלב, וענה: "יש רמז לכך מהרמב"ם
(שם) שכותב 'כמו שש שעות', אמנם כדאי לחכות שש שעות שלמות כי ערוך השולחן
(שם) כתב על מי שאינו מחכה שש שעות ש'פורץ גדר ישכנו נחש', וזה מפחיד לחשוב
על כך שנחש ישוך אותך”. ושמענו שדעת הג"ר יוסף שלום אלישיב שמעיקר הדין די
בהמתנת חמש שעות ומשהו, על פי דברי המאירי וכלשון הרמב"ם, אלא נהגו לכתחילה
להחמיר עד שש שעות. אמנם בבדי השולחן (סק"ח) כתב שצריך לחכות שש שעות
שלמות. וכן המנהג הפשוט אא"כ יש מסורת אחרת – רשם מ"צ.\]

**המתנה בין עוף לחלב**

ש: האם אפשר לחכות בין בשר לחלב 6 שעות ובין עוף לחלב 3 שעות?

ת: לא. מחכים 6 שעות גם לעוף, מלבד יהודים עולי גרמניה ואוסטריה שמחכים 3
שעות גם לבשר (רמ"א יו"ד פט א. עי' רבנו ירוחם איסור והיתר ס' לט). אמנם יש
תימנים שמחכים שלוש שעות בין עוף לחלב.

**מנהג הבעל**

ש: האם אשה ששמרה פחות שעות מבעלה בין בשר לחלב רשאית להמשיך כן אחרי
הנישואים?

ת: לא. עליה לנהוג כבעלה (שו"ת אגרות משה או"ח א קנח. שו"ת מנחת יצחק ד פג.
שו"ת יביע אומר ה או"ח לז).

**אחרי הקאה**

ש: אכלתי ארוחה בשרית, והקאתי, האם אני בשרי?

ת: כן. לפי טעם הרמב"ם חשש של בשר בין שיניו (מאכלות אסורות ט כח).

**בשר וחלב לתינוק**

ש: תינוק שרגיל להירדם רק עם בקבוק חלב, מותר לתת לו אחרי שאכל בשר?

ת: כן. ספק ספיקא, ספק הלכה כתוס' לגבי זמן המתנה, ספק הלכה כרשב"א לגבי
האכלת ילד (שו"ת יביא עומר א יו"ד ד. ע' שו"ת באר משה ח לו. שו"ת חלקת יעקב
ב טז).

**ביצה בחמין**

ש: אם אכלתי ביצה שלמה על קליפה שהיתה בתוך החמין, אני בשרי?

ת: ודאי. הקליפה חדירה.

**אוכל חריף**

ש: בישלתי אוכל חריף בסיר בשרי, האם עלי לחכות 6 שעות עד חלבי?

ת: אפשר מיד. וגם להיפך חריף חלבי אחרי בשר. רק אסור לערבב עם המין השני
(קצור שו"ע מו י).

**בשר אדם**

ש: בטעות בלעתי חתיכת עור משפתיי. האם אני בשרי וצריך לחכות שש שעות?

ת: לא. בשר אדם הוא פרווה, וכן חלב אם, להבדיל.

**זבוב**

ש: בלעתי בטעות זבוב, האם אני בשרי?

ת: לא (לא יותר מדגים וחגבים).

