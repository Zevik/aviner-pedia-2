---
title: "שו\"ת מפלגת נעם 2 (מאמר)"
type: "מאמר"
---

\[פורסם סביב הבחירות לכנסת ה-22\]

ש: האם מותר לעסוק בדברי חול כגון פוליטיקה בבית כנסת?

ת: לא. אסור לעסוק שם בחול. האם פוליטיקה היא חול? תלוי מה. פרטי עסקנות
ומפלגות הם חול. אבל ענינים עקרוניים של פוליטיקה, קודש הם. בלועזית יש שתי
מילים: פוליטיקה ופילוסופיה פוליטית. למשל כלכלה היא חול, אבל אתיקה כלכית,
כגון בבא קמא, היא קודש. רפואה היא חול, אבל הלכות רפואה קודש הן. ארגון
הצבא הוא חול, אך האידיאל להילחם על ארצנו הוא קודש.

ש: איפה כתוב בתורה שפוליטיקה היא קודש?

ת: ואעשך לגוי גדול. אשר אלהים קרובים אליו. אשר לו חוקים טובים וצדיקים.
ממלכת כהנים וגוי קדוש. אנשים קדושים היו לפני אברהם אבינו, בזמן אברהם
אבינו, ואחרי אברהם אבינו. החידוש הוא גוי קדוש, קדושת הכלל. לצערנו
נכשלנו, לכן גלינו מארצנו. ואם רבונו של עולם החליט שאנו חוזרים לארצנו,
סימן שאנו מסוגלים לבנות מדינה שהיא יסוד כסא ד' בעולם – כמובן לא ביום
אחד.

ש: אולי עדיף שנשב ונלמד תורה וזה ממילא ישפיע על הפוליטיקה? הרי יש
סנהדרין לחוד ומלכות לחוד.

ת: זה בתנאי שהמלך שומע לסנהדרין. אבל אם אינו שומע, אין ברירה אלא שאנשי
תורה יעסקו בפוליטיקה. זה משל יותם, על העצים שרצו להמליך מלך, אך כל עץ
חשוב סירב, ובוסף מינו את האטד (שופטים ט). אכן במהלך הודורת, היו לנו גם
מלכים ענקי תורה, כגון דוד ושלמה.

ש: למה צריך מפלגה חדשה? יש כבר מפלגות דתיות, וזה יוצר פילוג?

ת: אכן, כל מפלגה היא מלשון פילוג. האידיאל הוא שיהיה מלך אחד על כולנו.
אבל כרגע, זה בלתי אפשרי, לכן יש מפלגות. ומה שעושה את כח ההנהגה, זה האמון
שנותנים בה, כפי שמסביר הנצי"ב בפירושו העמק דבר של הפסוק אשימה עליי מלך.
לכן יש צורך בנציגי כל חלקי הציבור, שזוכים שאמונם.

ש: אך למה יש להוסיף על המפלגות הדתיות הקיימות, חרדיות וציונות?

ת: עניננו הוא תחיית האומה בארצה לפי תורתה. אך החרדים החליטו ,בגלל המצב
הרוחני המסובך השורר בארץ, להתבצר בתוך עצמם ולהציל את עצמם, בלית ברירה.
בהתחלה, בכלל הם התנגדו להקמת המדינה, ובינתיים התקרבו, אך עדיין סוברים
שזו סכנת נפשות ועליהם להציל עצמם. גם הדתיים הלאומיים סוברים שלא יצליחו,
לכן החליטו להתפשר: תפסת מרובה לא תפסת, טוב ציפור על היד מאשר שני ציפורים
על העץ. הבעיה היא שהפשרן כל הזמן מתפשר יותר ויותר: כל כך הרבה ויתרנו, אז
נוותר הלאה. למשל, אשה חילונית בראש שזה דבר שאין לו שחר.

ש: ואיך אנו יודעים שנצליח?

ת: כי עם ישראל הוא עם קדוש, ואפשר להקים מדינה נורמלית. מדינה קדושה מחר –
עוד לא. מדינה יהודית נורמלית, כן.

ש: מה ההגדרה של מדינה יהודית נורמלית?

ת: שיהודי הוא יהודי ולא כל גוי יכול להחליט שהוא יהודי, שמשפחה זה אבא
ואמא. בגני ילדים מחלקים חוברת יפה על סוגים שונים של אבא ואמא: אבא ואבא,
אמא ואמא, אבא לבדו ,אמא לבדה, אבא יהודי ואמא גויה, אבא גוי ואמא יהודיה,
ועוד קומבינציות, - וגם אבא ואמא. טירוף גמור!

שבת זה שבת. אינינו מתערבים מה אדם עושה ברשות היחיד, אבל ברשות הרבים, יש
לכבד את הסטטוס קוו שאין חילול שבת. וכן כותל הוא מקום קדוש, גם חילוני בא
לשם בגלל תשוקתו להיפגש במקום קדוש ולא במקום רפורמי.

כשרות, אם כל אחד יכול לקבוע, אז מה יעשה היהודי הפשוט?!

ובצה"ל יש קורסים לחייל, עם דברים מטורפים: לא בטוח שהארץ היא רק שלנו, לא
בטוח שאנו לא מתנהלים כנאצים.

וכן במשרד החינוך, כולל הדתי, יש כל מיני תוכניות מעוותות. ואנו אומרים,
נכון שעם ישראל מסובך בחטאים, אבל יש לנו נשמה טהורה, לכן אפשר לדאוג שתהיה
מדינה יהודית נורמלית.

ש: דברים נורמליים, אין צורך לומר, אין צורך במפלגה, הם מובנים מאליהם?

ת: אלא אם כן הם נשכחים. במורה נבוכים הרמב"ם מתנצל שהוא אומר דברים
פשוטים, אבל זה בגלל שלצערו הם נשכחו. וכן בהקדמת מסילת ישרים.

ש: מה יש לפחד? אנשים שאינם מבינים שמשפחה הם אבא ואמא, הם רק 1.2%?

ת: נכון. אך זה כמו מחלה. אדם אחד נדבק וזה מתפשט למגפה קטלנית. יש לחסום
מיד. אם לא כן, מתרגלים לעיוות.

ש: אז למה לא הקימו מפלגת נועם קודם?

ת: ניסו דרכים אחרות. כל דבר בזמנו.

ש: הכל טוב ואמת, אבל אין סיכוי לעבור את אחוז החסימה?

ת: זו תחבולה ידועה לייאש אנשים. פחד הכשלון הוא בעצמו גורם לכשלון. למהר"ל
יש משל: אם יש קרש לאורך החדר, האם אפשר לעבור עליו את החדר מקצה לקצה
בבטחה? ודאי. ואם אותו קרש חוצה על תהום, אנשים יפלו, בגלל פחדם ליפול. את
אשר יגרתי, וייאתני. הנה סקר עומק של המומחה הגדול בארץ :9% מאוכלוסיה,
כלומר 350,000 אנשים שוקלים להצביע נועם. ב"ה. הפתרון פשוט: חתימה להתחייב
להצביע נועם אם יעבור את אחוז החסימה.

ש: אי אפשר להקים מפלגה בן רגע, צריך שנים רבות?

ת: זה הכשל הלוגי של שלילת האמצע. שני קיצוניות: א. אפשר להקים כל מפלגה
בזמן קצר. ב. אי אפשר להקים אף מפלגה בזמן קצר. האמת היא מורכבת, באמצע.
לפעמים אפשר בזמן קצר, לפעמים לא. תלוי בנתונים. עובדה שבאופן מהיר מאוד,
מתרבים החותמים, מכל גווני הקשת, גם דתיים לאומיים, גם חרדים שאומרים שבעצם
מפלגה זו היא התורה, וחילונים שגם רוצים משפחה של אבא ואמא. כולם גם אוהבים
מפלגה נקיה בלי רדיפת כסף וכסאות ושקרים. במסגרת השקרים אפילו פירסמו
שמפלגת נועם החליטה להתקפל וכמובן לא היו דברים מעולם. מה שנכון הוא שאם
לקראת הבחירות יראו שאין סיכוי, ודאי יודיעו שאין להצביע. אך כאמור, יש
סיכוי רב לטובה.

אגב, לגבי כסף, על פי רוב, כל הפעילים בעד מפלגה עושים זאת תמורת כסף. כאן,
מאות ואלפים עושים זאת בהתנדבות. להיפך, הג"ר צבי טאו הוציא אלף שקל מכיסו.

ש: האם חברי הכנסת האלה הבאים מבית המדרש גם מבינים בפוליטיקה ובדברים
מעשיים?

ת: כן. הם בעלי כשרונות מעשיים. גם כאן, יש להיזהר מהכשל הלוגי של שלילת
האמצע: כל יושב בית מדרש מוכשר בפוליטיקה, אף יושב בית המדרש אינו מוכשר
בפוליטיקה. האמת יותר מורכבת: יש ויש. הנה יהושע בן נון ישב בבית המדרש
ארבעים שנה ולבסוף נעשה מלך ורמטכ"ל. וכן שלמה המלך ישב בבית המדרש ונעשה
מלך.

ש: מותר שאשה תהיה חברת כנסת?

ת: ודאי לא. כך ברמב"ם הלכות מלכים פרק א. כך מרן הרב קוק במאמרי הראיה
189. אין זה צנוע. אז לא תשפיע בפוליטיקה?! ודאי שכן, - דרך בעלה.

ש: האם לא יותר חשוב לתמוך בימין כדי להציל את ארץ ישראל?

ת: אנחנו לא ימין, אנחנו לא שמאל. אנחנו תורה. עשרות שנים היתה ממשלת שמאל,
והיה בסדר. לזכור: חורבן ימית וגוש קטיף, ממשלת ימין. מלחמות העצמאות,
סיני, ששת הימים, יום הכיפורים, ממשלת שמאל. כלומר: לא תסור מן הדבר אשר
יגידו לך ימין ושמאל. ב"ה, יש ביהודה ושומרון 450,000 יהודים ואין שום
אפשרות שיזרקו אותם.

ש: האם אין לשאול גדולי הדור בעד איזו מפלגה להצביע?

ת: הג"ר צבי טאו הוא גדול, ואינו אלא חוזר על דברי רבנו הרב צבי יהודה,
שהוא בעצמו ממשיכו של מרן הרב קוק, שהוא לא רק גדול הדור, אלא גדול דורות,
דורות התחיה. רוחו חי בקרבנו.

ש: אבל יש מחלוקות בין רבנים?

ת: כל הדברים שמפלגת נועם לוחמת בעדם, כגון יהודי ולא גוי, אבא ואמא – אין
מחלוקות בין רבנים. אלו דברים פשוטים נורמליים שכל הרבנים מסכימים, וגם כל
יהודי ישר מסכים.

ש: האם המאבק נגד הטרור שהוא מאבק חיים, אינו קודם על המאבק על המשפחה?

ת: לא. גדול המחטיאו מן ההורגו. אגב, יש לדעת שמדינת ישראל היא הלוחמת הכי
טובה בעולם נגד הטרור. למעשה הטרור מחוסל לגמרי, ואי אפשר להילחם יותר
טוב.אך אי אפשר למנוע מחבלים בודדים. טוב לדעת, ולהביע הכרת טובה לצה"ל
ולכל כוחות הבטחון על כל מסירות נפשם. אין להגזים חלילה. רוב האנשים
שנרצחים אין זה בגלל טרור, אלא בעל שרוצח אשתו, אדם את שכנו, וכן כל מיני
מאפיוה. כמה אנשים נרצחו מטרור השנה? לא 10. ומטביעות 170. ומתאונות דרכים
300. אז לראות כל דבר בפרופורציה. אבל הסכנה הרוחנית של הריסת המשפחה, זה
כמו חור בטיטניק.

ש: גם צדיקים שנכנסים לפוליטיקה בסוף נעשים מושחתים? אולי צריך ועדת רבנים
?

ת: גם זה הכשל הלוגי של שלילת האמצע. יש ויש. באשר לועדת רבנים, יש הג"ר
צבי טאו, שהכל נעשה על פי דברו.

ש: כל הגופים האלה של גויים ושל רפורמים מנצחים בעזרת כספם. מה אפשר לעשות
נגדם?

ת: יש אנשים שאי אפשר לקנות בכסף, שונאי שוחד. יתר על כן, מדובר בסכומים
אפסיים לעומת תקציב המדינה של 300 מיליארד שקל. אכן, יש יצר הרע של כסף, אך
רבים כובשים יצרם.

ש: ובסיכום?

ת: מפלגה של תורה. מפלגה טובה. טובה לדתיים, טובה לחרדים, טובה לחילונים.
טובה לכולם. כולם רוצים מדינה נורמלית, מפלגה נורמלית. החזון איש אמר: מצוה
לבחור. שאלו אותו: מצוה כמו מצה? השיב: מצוה כמו מרור. ואנו אומרים מצוה
כמו מצה. והשנה כמו מצוה מתוקה: מצה עם חרוסת.

- פורסם בשאילת שלמה 615

