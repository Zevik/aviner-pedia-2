---
title: "שידוכים - כיצד לזהות לב טוב? (מאמר)"
type: "מאמר"
---

**לב טוב**

**שאלה:** אחד הקריטריונים החשובים בבחירת בן/בת זוג, אם לא החשוב שבהם,
הוא לב טוב, כפי שרבים אומרים. אך למעשה אין זו מלאכה פשוטה כלל לבדוק את
טוב לבו של בן הזוג בפגישות הנמשכות כמה שעות בלבד, ומה גם שפעמים בכוחו של
הרגש לסנוור ולטשטש תכונות שליליות, אם כן כיצד יש לבדוק זאת?

**תשובה:** אכן כבר נפסק בשולחן ערוך לברוח משידוך עם מי שאין לו לב טוב:
"כל מי שיש בו עזות פנים ואכזריות ושונא את הבריות ואינו גומל להם חסד,
חוששין לו ביותר שמא גבעוני הוא" (שו"ע אה"ע ב ב). לא רק שאינו שידוך טוב
אלא אולי כלל אינו יהודי.

וזאת כבר למדנו מאליעזר עבד אברהם שקיבל את המשימה עצומת האחריות למצוא בת
זוג ליצחק אבינו, שבזה תלוי המשך גורלו של עם ישראל. בדרכו לשם החליט שלא
יחפש בחורה עשירה או חכמה או יפה, אלא בחורה שאם יבקש ממנה מים, היא תיתן
לו מכל הלב.

"אותה הוכחת לעבדך יצחק" (בראשית כד יד) - ראויה היא לו שתהא גומלת חסדים,
וכדאי להיכנס לביתו של אברהם (רש"י).

אך כיצד נדע אנו לבחון את בן הזוג? למשל, אם הבחור לא קונה לך משקה אין לו
לב טוב. אם הוא משאיר אותך לבד בחושך בסוף הפגישה אין לו לב טוב. אם הוא
מבקר את דעותייך, רגשותייך, רצונותייך, אין לו לב טוב. אם הוא נותן לך
הוראות איזה מקצוע ללמוד או איך להתלבש, אין לו לב טוב. בכל המקרים האלה,
שימי לב לאותן נורות אזהרה המהבהבות. היזהרי ובדקי.

אבל לא די בכך, כי יש בחור שכולו מחמדים בתנאים נוחים ונעימים, אך כאשר
המציאות טופחת על פניו, פורצת ממנו פתאום חיית אדם.

לכן אנא ממך, צרי באופן מלאכותי מצבים כאלה. אני יודע שבכך אני מבקש ממך
דבר קשה, אך אין ברירה. לכן פעם תוכלי לאחר באופן מוגזם העובר כל גבול וראי
איך הוא מגיב.

יתכן שיכעס, כולנו כועסים, אנו רק בני אדם, אך הכל תלוי איך הוא כועס. או
הציעי לו לשבת בפנים, בחוץ, בעצם כן בפנים, אבל עדיף בחוץ, בקיצור שגעי
אותו וראי מה תהיה תגובתו, כי אחרי החתונה בהחלט יתכן שבלי כוונה תשגעי
אותו. הזמיני מיץ, לא, הוא לא טעים, ובעצם לא הזמנת מיץ... העיקרון ברור.

אבל גם בכל אלה לא די, וכלל גדול שלא נפגשים עם מישהו בלי לקחת מידע עליו
לפני כן. לפני שנפגשים יש להתעניין אצל אנשים אובייקטיביים שאפשר לסמוך
עליהם והם מכירים את הבחור או את הבחורה . אפשר לפנות אל מחנכים או אל
חברים שחיו אתם בתנאי פנימייה במוסדות חינוך, או חיילים עם הבחור ביחידה.
כל אלו מכירים אותם בתנאי אמת של לחץ וקושי.

אכן, הרגש מסנוור. יש להיזהר ממנו מאוד. הוא לא יכול להיות המכריע הראשי
בהחלטה כה חמורה וגורלית, אלא רק גורם מסייע. קודם, יש לברר אם המועמד
המוצע מתאים, אם הוא נכלל ב"שדה הנבחרים" של כל המועמדים הפוטנציאליים
הסבירים. ורק בתוך "שדה הנבחרים" יש להתהלך אחרי הרגש בנעימים.

