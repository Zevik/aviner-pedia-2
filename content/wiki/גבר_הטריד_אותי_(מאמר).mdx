---
title: "גבר הטריד אותי (מאמר)"
type: "מאמר"
---

**שאלה:** גבר פגע בי. זה היה נורא, וזה עדיין נורא. אני אפילו מתביישת
לספר מה הוא עשה לי. עבר זמן רב ומאז לא חזרתי לעצמי. אני מרגישה מלוכלכת,
אשמה, גמורה, שבורה, ללא תקוה. אני לא רואה את עצמי מתחתנת. כלפי כל הגברים
אני מרגישה גועל נפש עמוק. להתחתן זה יהיה לחיות עוד פעם מה קרה לי. לא די
שעברתי דבר נורא, עכשיו אסחוב את זה כל החיים?!

**תשובה:** **כלל ראשון.** טוב שאת מדברת על זה. יש אנשים יותר מופנמים
שפותרים בעיות עם עצמם בתוך עצמם, ויש אנשים יותר מוחצנים שמשתפים אחרים
בעוולה. אך בדבר נורא ואיום כזה, חורג מכל סדר נורמלי, זה טבעי שאדם ייעזר
בזולתו. 'ודאגה בלב איש ישיחנה'. וטוב השנים מן האחד.

**כלל שני.** כל הטרדה היא הטרדה. אין זה משנה שאת לא מספרת בדיוק מה עבר
עליך. כל הטרדה היא הטרדה. אין הטרדה קלה, כל הטרדה היא חמורה ביותר. אונס.
נסיון לאונס. נגיעה בעל כרחך. הצעה מגונה. ביטוי לא צנוע. איומים.
מניפולציה. הכל נורא ואיום. כמו שבמערכת הגוף, חיידק קטן מיקרוסקופי יכול
להביא הרס גמור.

**כלל שלישי.** אינך אשמה. זה לא בגללך. אין זה צודק שתרגישי מלוכלכת. אותו
גבר הוא המלוכלך. מה שהוא עשה לך לא פגע בנשמתך, בנפשך, ברוחך, באישיותך.
הוא שפגע בעצמו. אל תאשימי את עצמך. אל תגידי לעצמך: אולי אני אשמה בגלל
שבגדיי לא היו צנועים. ודאי שצריך בגדים צנועים, אבל זה לא קשור. זה לא
תירוץ. יש בעולם אנסים שדווקא מחפשים נשים צנועות. לצערנו את לא היחידה שזה
קרה לך. זה קורה לאשה אחד מתוך שלושה.

**כלל רביעי.** מה שאת מרגישה פצועה הוא טבעי. אם אדם היה דוקר זולתו עם
סכין, יתכן שהוא יסבול עקב זה זמנים ארוכים, כולל סיבוכים רפואיים קשים. כך
זה טבעי שאת סובלת מדכאון או כעס או פחד או עצבות או ייאוש או בושה או אשמה
וכן הלאה. זה מאוד קשה, אבל זה ניתן לפתרון.

**כלל חמישי.** יש שלבים בתגובה ובריפוי, והם משתנים מאשה לאשה. יש שלב של
משבר: סערה פנימית, שבר פנימי, מערבולת רגשות, כעס וחרדה ודכאון, ולפעמים
גרוע מזה. זה טבעי. זה אמנם נורא, ובכל זאת זה טבעי. יש שלב של הכחשה: לא
יתכן שזה קרה, זה לא הגיוני, נתעלם מזה, נשכח מזה. שלב החורבן: אני גמורה,
אני לא שוה, פחד, דכאון, ועוד ועוד. שלב ההשלמה: אמנם זה קרה, אבל עלי
להתגבר ולהמשיך, עליי להתרפא. בשלב הזה, הדרך הטובה היא לפנות לייעוץ
מקצועי. לא כל הבעיות אדם מצליח לפתור לבד. שלב ההתעלות: מה אני הרווחתי
באירוע נורא זה. כמובן, זו כבר מדרגה גבוהה, אבל היא אפשרית.

רק יש לדעת שזה לא מתמטיקה. לפעמים הסדר מתחלף. לפעמים יש גם חזרה לאחור.
לפעמים, זה מעורב. וכאמור לעיל כדאי לפנות לעזרה מקצועית, ובהקדם האפשרי
לפנות למרכזי סיוע לנשים, כגון תהל, מרכז סיוע לנשים דתיות 02-6730002 או
ל"נפשך" 02-6746650 ימים א-ב 22:00-19:00. כלל שישי. לרדוף אותו פוגע עד
חרמה. בבית משפט. לא לחוס עליו. גם בגלל שמגיע לו, גם כדי להציל נשים
אחרות, גם בגלל שזה חלק מהריפוי. לעשות זאת גם אם הוא אדם מכובד, גם אם הוא
רב, גם אם הוא קרוב משפחה. לא לוותר.

הלואי שנשים היו לומדים הגנה עצמית ואז אם מישהו היה מנסה לפגוע בהן פיזית,
היו שוברות לו איזה איבר, או דוחפות לו אצבעות בעיניים ומעוורות אותו.

פעם, אנס חדר לדירה של בחורה והתנפל עליה כאשר ישנה. אך היה לה אקדח תחת
הכרית, ירתה בו וסיימה לו את הקריירה שלו עלי אדמות. כל הכבוד לה. השופט
פסק: נגד אונס אפשר להשתמש בכח סביר, וזה היה סביר! כל הכבוד לשופט.

פעם אמרה לי בחורה: דודי הטריד אותי ופגע בי, והוריי החליטו לא לעשות כלום,
כי הוא רב מכובד (...). עכשיו הם רוצים שאזמין אותו לחתונתי, ואיני מסוגלת
נפשית, אך הם לוחצים ולוחצים. אמרתי לה: יש לי רעיון, תזמיני אותו לחתונה,
וגם שיעמוד תחת החופה שהרי הוא מכובד. ואז החתן שלך יאמר: קהל קדוש, עליי
לסיים איזו פרשה, והוא יספר לכל הקהל מה הוא עשה, ואז יפיל אותו של הריצפה,
ויבעט לו בפנים. וזה עדיין נקרא שיצא בזול. ואם בכלל לא מזמינים אותו, זו
כבר הנחה עצומה על המחיר שיש לגבות ממנו.

**סיכום:** את טהורה. אמר לי רב גדול: לא היה מפריע לי כלל להתחתן עם בחורה
כזו.

- פורסם בשאילת שלמה 574

==

==

