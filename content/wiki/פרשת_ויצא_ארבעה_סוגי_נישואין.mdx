---
title: "פרשת ויצא: ארבעה סוגי נישואין"
type: "מאמר"
---

## פרשת ויצא: ארבעה סוגי נישואין

\[עריכה: יוסף אבמרסון\]

בפרשתינו יש את נישואי יעקב עם רחל וכן את נישואי יעקב עם לאה. בפרשיות
הקודמות היו נישואי אברהם ונישואי יצחק. ארבעה סוגי נישואין: שרה, רבקה,
רחל ולאה. שרה היתה אחיינית של אברהם אבינו לכן הכיר אותה היטב. לא היו
הפתעות. הוא אימץ אותה ואח"כ התחתן איתה. רבקה זה היה "שידוך" – שידוך
עיוור. כלומר הם לא הכירו בכלל לפניכן. כך התחתנו בעזרת הסידור של אליעזר.
אצל רחל יעקב אבינו אהב אותה אהבה עצומה שהיו שבע שנים כימים אחדים. לאה זה
כפוי. יעקב אבינו לא רצה להתחתן איתה ולבסוף התחתן איתה והסכים. לסיכום
לפנינו ארבעה סוגי חתונות אבל בסוף אצל כולם היתה אהבה, אחוה, שלום ורעות
עליונה נשגבה.

מכאן אנו למדים כי מה שקובע בנישואין זה לא איך מתחילים אלא כיצד ממשיכים.
איך משקיעים אח"כ כדי להצליח בזה. כמובן ההתחלה חשובה אבל העיקר זה ההמשך.
משל למה הדבר דומה: אם אתה עושה תחרות ריצה של מאה מטר בודאי הפרש של שניה
משנה את הכל. אבל אם יש מרטון של 42 ק"מ גם איחור של כמה דקות זה לא מה
שקובע. החיים הם ארוכים. העיקר זה לא איך מתחילים אלא כיצד ממשיכים
ומשקיעים.

- פורסם בשאילת שלמה 364

