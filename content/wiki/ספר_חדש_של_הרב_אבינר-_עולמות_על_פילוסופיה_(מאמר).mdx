---
title: "ספר חדש של הרב אבינר- עולמות: על פילוסופיה? (מאמר)"
type: "מאמר"
---

  
הרב כתב ספר פילוסופיה בשם "עולמות – אמונה ופילוסופיה"...

ת: לא. אלא ספר על פילוסופיה, כלומר ספר ביקורת, מה אנחנו שלומי אמוני
ישראל, אומרים על זרמים פילוסופים שונים.

ש: בכל זאת, זה ספר חריג. תמיד הרב כותב תורה. בעצם, יש עוד ספר חריג, "נר
באישון לילה", על אמונות תפלות.

ת: זו אותה סיבה. אמרו לי שאנשים רבים שבויים באמונות תפלות ושיש חובה לפזר
את ענני החושך. והוא הדין לעניינינו, אנשים רבים שבויים בזרמי פילוסופיה
מאוד מזיקים.

ש: וכי אנשים לומדים פילוסופיה?

ת: לא. אך הזרמים מתפשטים במשך השנים חודרים בכל מקום והורסים כל חלקה
טובה. גם אנשים טובים נושמים אותו אוויר באופן לא מודע וניזוקים.

ש: האם בכלל מותר ללמוד פילוסופיה? הרי יש שם גם דברים טובים?

ת: נכון. אך יש גם דברים רעים, והאדם הרגיל אינו יודע להבדיל ביניהם, כדברי
הרמב"ם בהלכות עבודה זרה פרק ב, לכן אסור. מעורבבים שם דברי כפירה ודברי
תועבה, כמו שלמשל מזכיר המהר"ל בספר תפארת ישראל שאפילו אפלטון, נסיך
הפילוסופים, כותב דברים מתועבים, כגון נישואים קבוצתיים.

ש: אז נפסיד את הדברים הטובים?

ת: זה לא נימוק. וגם לא נפסיד כלום, כי כל מה שיש אצל הפילוסופים, יש
אצלנו, לאין ערוך יותר טוב.

ש: אז למה הרמב"ם עצמו למד פילוסופיה?

ת: הוא מסביר באגרת לתלמידיו, כי כל אהבתו היא התורה, אך הוכרח ללמוד דברים
אלה, כדי שיוכל להציל את הנבוכים, ואכן זה שם ספרו: מורה נבוכים.

ש: אז גם אנו נלמד כדי להציל...

ת: אנו לא הרמב"ם ואנחנו לא מרן הרב קוק. זו עבודתם של גדולי ישראל. בגוף
הספר יש שני פרקים על יחס התורה לפילוסופיה.

ש: הרב למד פילוסופיה? אם לא, כיצד הוא יכול להתייחס?!

ת: לא למדתי. רק בהיותי צעיר בכיתה י"ב ,ארבע שעות בשבוע, על אף שלמדתי
במגמה של מתמטיקה, וכן באוניברסיטה, על אף שגם שם למדתי מתמטיקה, כי זו ארץ
בה מאוד מעריכים פילוסופיה, וכך היתה תוכנית הלימודים. וכן פעם נסעתי לארץ
אויב בשליחות המדינה, ולא יכולתי ללמוד דברי קדושה במטוס או ברכבת, אז
קראתי מילון כיס לפילוסופיה בלועזית. אך בעיקר, מה שאני יודע זה משאלות
שאנשים שואלים אותי. באשר לספר הזה, כולו בזכות העורך.

ש: מה הוא עשה?

ת: כל שבוע הוא ראיין אותי על זרם אחד בפילוסופיה ורשם את הדו-שיח. הרב
אריאל רוט, תלמיד חכם אמיתי, למדן עמוק בגמרא, בקיא באמונה, במרן הרב קוק,
בקבלה, בחסידות, בחב"ד, גם ד"ר לפילוסופיה, איש בכיר במחשבים.

ש: פילוסופיה, זה לא מעורר עניין אצל הרב?

ת: לא. אלא רחמים על אותם משכילים גדולים שמחפשים פתרונות לבעיות וטועים
בדרכם, כאשר אצלנו, היהודים התמימים, הכל ברור, הכל מסודר, הכל עמוק, הכל
אלהי.

ש: אז למי הרב ממליץ לקרוא את ספרו?

ת: כמו שתרופה מתאימה לחולה ומצילה אותו, כך זהו עבור מי שהסתבך בזרמי
הפילוסופיה. אבל בשבילנו, היהודים התמימים, טוב לנו במשה אמת ותורתו אמת.

- פורסם בשאילת שלמה 596

