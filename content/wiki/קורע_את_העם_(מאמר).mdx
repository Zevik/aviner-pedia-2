---
title: "קורע את העם (מאמר)"
type: "מאמר"
---

## למה אתה קורע?

\[הרב שלמה אבינר\]

אישי ראש הממשלה - למה אתה קורע את העם?!

אתה קורע, ואני תופר ותופר. אל תדאג, לא ייגמרו לי החוטים ולא ייגמרו לי
המחטים. אבל אתה קורע מהר יותר ממה שאני תופר. גם אין לי אצבעון, אז
אצבעותיי שותתות דם.

האינך יודע שאתה יוצר קרע בעם, יוצר מתחים רעים ופילוגים?! אינך יודע שרקמת
עמנו עדינה מאוד, שאנחנו שונים: יש דתיים שרוצים מדינה של קודש ויש
חילוניים שרוצים מדינה של חול, יש ימנים שרוצים את כל ארץ ישראל ויש
שמאלנים שרוצים חצי ארץ ישראל. בעמל רב, במשך חמישים שנה או מאה שנה נתפרנו
יחד. אך החוטים לעיתים הנם רק חוטי הכלבה שאינם עמידים דיים, ואתה קורע
נימים עדינים של אחווה ואחדות לאומית.

האם אתה מודע לזאת, או שהנך עצמך בהתנתקות מאתנו? גם לו היית חושש מבעיות
בזירה הבין-לאומית, אם אתה קורע את עמך, מה זה שווה?

מלחמת אחים לא תהיה! אנחנו, ברוך השם, עם אחראי. אבל גם מלחמת עלבונות היא
הרת אסון. אנחנו כולנו, כל הזרמים וכל השיטות, כל הפלגים וכל המפלגות,
דומים להוריהם של אותם ילדים, הלא המה בני עמנו האהוב. אם הורים מכים זה את
זה, זה חורבן לילדים. גם אם הם מעליבים זה את זה, זה אסון לילדים. אפילו אם
בלבם טינה ושנאה עצורה, עבור ילדים אין זו אווירה בריאה. רק אם ההורים
חברים טובים, צומחים ילדים מאושרים.

אז למה אתה כזה רומס ודורס? סלח לי שאני מתבטא כך, אבל גם חסידיך מודים
בזאת. העומד בראש העם אמור לאחד את כולם, ואתה מפורר. גם בשליחת חיילים
למשימה בלתי אפשרית מבחינה חברתית, אתה מפורר.

למה אתה מפחד ממשאל עם? האם אתה סבור שזה סתם תכסיס לעכב ולהרוויח זמן? לא,
זה דבר רציני מאד, אחראי מאד.

איני מבין אותך. לא מתאים לך להתנהג כך, בעיני אתה הגיבור הלאומי שהציל
אותנו במלחמת יום הכיפורים. גם במיגור הטרור אתה די טוב, בעצם טוב מאד.
וכמעט שכחתי את ההתיישבות ביש"ע. מה קרה לך?! הרי אתה מכיר את האנשים בגוש
קטיף. הם לא באו בשביל כסף. הם לא אנשים קיצוניים. הם אנשים עדינים, לומדים
ועובדים. הם אנשים רגילים, כמוני וכמוך. סליחה! כמוני, כאשתי וכמו שכנַי.

פתאום משמיצים אותם, כותשים אותם והופכים אותם אויבי העם. והם אומרים:
"עבדו עלינו, מי שאהבנו וסמכנו עליו בגד בנו. סבלנו בשביל העם ועכשיו
זורקים אותנו".

בפינוי הראשון של גרעין אלון מורה, בכה רבנו הרב צבי יהודה ואמר: אני בוכה
כי עוקרים יהודים מארץ ישראל ואני בוכה כי גורמים ליהודים לריב זה עם זה.

וזה בדיוק מה שאתה עושה. אתה הופך אנשים מתונים לקיצוניים. אתה מעורר כוחות
צנטריפוגליים הדוחפים אנשים מכל המחנות אל הקצוות. בגללך אנשים מתים מפחד
ממלחמת אחים. כשלעצמי, איני מפחד, אך אני מפחד מקיטוב, מהרס האחדות העדינה.

אישי ראש הממשלה! לא תנצח בכוח! ואם תנצח, זה יהיה ניצחון פירוס, בו
המנצחים הורסים את עצמם עוד יותר. כי אם אתה ואנשיך תעקרו מתנחלים חס
וחלילה, רק תעקרו את גופם ואת דירתם. ודירה אפשר להעביר וגוף אפשר לרפא. אך
לעצמכם תעקרו את הנשמה, כי רמסתם את המוסר ואת הצדק ואת האחווה. פגעתם
באחים! איך תשתקמו? איך תסתכלו על עצמכם בראי? מי שחטף מכות ישתקם, אך מה
עם מי שרמס את "כבוד האדם וחירותו"? מי שזרק אחים להיות בלי מקום ובלי
עבודה כמו פליטים? מי שמעסיק את צה"ל בפינוי אחים במקום במלחמה נגד אויבים
ובגלל זה מתרבים פיגועים ונרצחים? וכל מי שהחטיף מכות - איך ישתקם?! אם
תתחכם לשלוח שוטרים לא יהודים - גם מי שנתן מכות נפשיות, איך ישתקם?! יום
אחד תסתכל על עצמך, כמו בספר "תמונתו של דוריאן גריי" ותראה כמה אתה מכוער,
חלילה, אתה וכל אשר אתך.

אבל אנחנו לעולם ניבָּנה, ניבנה עוד יותר טוב, כי נצח ישראל לא ישקר ולא
ינחם. אנחנו תמיד נצמח ותמיד נשמח.

לכן עצור, עצור! עצור את הכל! אולי יהיה לנו קשה יותר עם אויבינו, אך יהיה
לנו טוב יותר בינינו. וכי אינך סבור כך?

ובאמת, מתוך אהבה ואחווה ושלום ורעות, נתגבר על אויבינו מבחוץ ומבפנים,
ואתה דווקא טוב בזה.

אז את כספנו ניתן לעניים, ואת מוחנו לחינוך בנות ובנים, ואת מרצנו לשמח
אומללים. וטוב לכולנו.

