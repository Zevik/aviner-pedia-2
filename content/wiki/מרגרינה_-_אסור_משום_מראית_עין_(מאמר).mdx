---
title: "מרגרינה - אסור משום מראית עין? (מאמר)"
type: "מאמר"
---

## איך בכלל מותר לאכול מרגרינה

\[רשם: הרב מרדכי ציון\]

"'שאלה: מדוע אין איסור להשתמש במגרינה משום מראית עין?'''

תשובה: לא נדון כאן אם אכילת מרגרינה היא בריאה או לא אלא רק נדון בשאלה.

אמר הג"ר משה אריה פריינד, גאב"ד העדה החרדית, כי האדמו"ר משינאווא לא אכל
"קוקוס" ,אשר בזמנו עשו ממנו מאכל כמו שעושים היום מרגרינה, לפי שחשש
שמערבים בו דברים אסורים. אולם האדמו"ר מגארליץ חשש שלא לאכול את זה מטעם
אחר, מחמת שדומה לחמאה, ואמר פעם כי עוד יבואו להכניס חמאה בצ'ולנט.
ובעלותו של הג"ר משה אריה פריינד לארץ ישראל, חשב לשנות מנהגו, ולהתחיל
לאכול מרגינה ,כנראה על ידי התרת נדרים, אולם באותם הימים ביקר פעם
בבית-חרושת של המרגרינה, סדרי הכשרות לא מצאו חן בעיניו, וגם באותם הימים
שהחליט לשנות מנהגו, הזדמנה לו שאלה , שאשה הכניסה חמאה בצ'ולנט במקום
מרגרינה, וראה בכך סימן מן השמים שיחזיק במנהגו, וכך נהג כל ימיו, שלא
לאכול מרגרינה.

וכשהמציאו את המרגרינה, היו פוסקים שאמרו שכשאוכלים אותה בארוחה בשרית,
צריך לשים אותה עם עטיפת המרגרינה, בדומה לחלב שקדים (רמ"א יו"ד פז ג. וכ"כ
בפירושו מצודת דוד על קיצור שו"ע מהרב דוד פלדמן לח טו ). ועכשיו כולם
יודעים על מרגרינה, שניצל סויה, חלב פרווה וכו'

וכדומה, בשו"ת יחוה דעת (ג נט), כתב הגר"ע עובדיה יוסף שמותר לשתות חלב
סינתטי או לאכול גלידה מחלב סינתטי אחרי ארוחה בשרית. מתוך מערכת הנימוקים
שהובאו מתברר שהדבר מותר גם בתוך הארוחה ממש, ואפילו להכניס אותם יחד לפה.

וכן מובא בפסקי הלכות צבא (עמ' 109-108), שנשאל הג"ר שלמה גורן: בעת היציאה
לשמירה מחלקים כריכים של בשר והלחם מרוח במרגרינה, כמה מהחיילים סרבו לקחת
מסנדוויצ'ים אלה בטענה שאמנם הם כשרים אך חששו ממראית עין שלא יטעו לומר
שמרחו את הלחם בחמאה. כיצד עלי לנהוג במקרה זה והאם יש בכריכים אלה משום
מראית עין? והשיב:

א. הרמ"א ביורה דעה הלכות בשר וחלב פ"ז סעיף ד' אוסר לאכל בשר בהמה עם חלב
שקדים משום מראית עין, אלא אם כן יניח אצל החלב גרגירי שקדים כדי שיכירו
שהוא אינו של פרה.

ב. אבל בשר עוף מותר לאכל עם חלב שקדים בלי היכר מאחר והאיסור אינו אלא
מדרבנן ומזה רוצה הש"ך להסיק שכל האיסור אינו אלא לבשלם יחד אבל בלי בישול
שתמיד האיסור הוא מדרבנן מותר לאכול בשר עם חלב שקדים בלי היכר. אבל לבסוף
מביא הש"ך שיטות אחרות האוסרות לאכול אפילו בשר עוף בחלב שקדים בלי היכר,
שאפילו באיסור דרבנן חוששים למראית עין וכלל אין להתיר לאכול בשר עם חלב
שקדים בלי היתר.

ג. ב'דרכי תשובה' הביא בשם כמה פוסקים המחייבים לעשות היכר גם כשמורחים
מריחה עשויה קציץ ביצים הדומה לגבינה המוגשת בסעודה בשרית על ידי זה שיניח
קליפות ביצים ליד המריחה. מפוסקים אלה נראה שכל ממרח הדומה במראהו לממרח
חלבי שאוכלים אותו עם בשר יש לעשות היכר משום מראית עין, ובייחוד כשאוכלים
בפרהסיה בסעודות גדולות בוודאי צריך לעשות היכר, ויוצא אפוא שגם ממרח
מרגרינה צריך היכר כלשהוא שהוא אינו ממרח חלבי.

ד. הסברה נוטה שכל האיסור הזה אינו נוהג אלא כאשר המאכל אינו נהוג יום יום,
ולכן כאשר לעתים מזדמנות מוגש ממרח חלבי הדומה לחלב יש חשש למראית עין, אך
מרגרינה היא מאכל יומיומי יותר מחמאה ואין חשש למראית עין. גם רוב הממרחים
בכריכים אינם ממרחים חלביים. אמנם מן הראוי וכדאי הדבר במסיבה שבה מגישים
כריכים כנ"ל לפרסם במודעה שהכריכים מרוחים במרגרינה.

- 

פורסם בשאילת שלמה 432

