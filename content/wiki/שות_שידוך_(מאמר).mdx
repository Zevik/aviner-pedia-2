---
title: "שו\"ת שידוך (מאמר)"
type: "מאמר"
---

ש: למה עליי להתאמץ למצוא בת זוגי, הלא ד' החליט בת פלוני לפלוני (סוטה ב
א), ומד' אשה לאיש?

ת: אם אדם לא יתאמץ, הוא עלול להפסיד את המתנה האלהית. וכבר אמרו חז"ל:
דרכו של איש לחזר על אבדתו. ראה כמה התאמץ אליעזר.

ש: מה התכונות שיש לחפש אצל השני?

ת: מידות טובות ויראת שמים (עיין שו"ע אה"ע א).

ש: על פי אלו אמות מידה אני בוחר?

ת: הערכה ואהבה.

ש: מה המקור לכך שהעושה שידוך מקבל שליש גן עדן?

ת: אין מקור. אבל ודאי זו מצווה גדולה מאוד וכדאי להתאמץ עבורה (והשיב
הגר"ח קניבסקי: לא שמעתי. סגולות רבותינו 230).

ש: האם גימטריה של שמות קובעת?

ת: לא (הרב הזכיר פעם שיש אומרים שהגימטריה של האיש צריכה להיות גדולה מזו
של האשה. מזל שאבותינו לא שעו לכך, כי אברהם=248 ושרה=505. יצחק=208
ורבקה=307. יעקב=182 ורחל=238. כלומר, כולם היו מחמיצים מלבד לאה=36,
שדווקא עליה לא חשב יעקב בתחילה. לו פעלו על פי גימטריות, לא היה עם ישראל.
לכן אנא לחדול מהבלים. ואני הדל מוסיף שכן נהג הרב בעצמו. הרי \[הרב\]
שלמה=375 ו\[הרבנית\] שפרה=585 – מ"צ).

ש: האם לפנות למקובל?

ת: לא. אם זו היתה הדרך, זה היה מצויין בשולחן ערוך, הרי גם אז היו
מקובלים.

ש: האם להתחתן בגיל שמונה עשרה?

ת: הנסיון מראה שזה צעיר מידי בימינו. אלא בין 25-20 על פי ייעוץ אישי.

ש: אני יוצאת עם בחור ירא שמים, והוא אמר לי שיש לבחון התאמה גופנית ממש
אחר שאטבול. לא נראה לי.

ת: ודאי אסור. זנות. בחור מגעיל .

ש: מותר לצאת עם כמה שידוכים בבת אחת?

ת: לא. זו גניבת דעת. אלא אם כן, הגיל כבר מבוגר מאוד, או שיש מעט הצעות
בגלל בעיות מסויימות.

ש: באיזה גובה יש לתת מתנה לשדכנים?

ת: כמנהג המקום. אם אין מנהג, מומלץ שכל צד ישלם 5000 שקל (עיין שו"ע חו"מ
רסד ז, פ"ת).

ש: האם לצאת בשידוך עם מי שביטל אירוסין?

ת: תלוי למה ביטל.

ש: האם לצאת עם בחורה שאחיה מקולקל, הרי נפסק שהנושא אשה יבדוק באחיה כי
הבנים יהיו דומים לו (בבא בתרא קי א)?

ת: א. הרמב"ם לא פסק זאת, אם כן אין זה אלא עצה טובה. ב. בימינו, זה לא
שייך, הרי עינינו רואים שבנים ובנות לאותם הורים יוצאים מאוד שונים, בגלל
ריבוי ההשפעות.

ש: האם יש בעיה להתחתן עם בן דוד? בעיה גנטית?

ת: זה טוב. בעיה גנטית היא רק אם עושים כך דור אחר דור.

ש: האם לפסול שידוך בגלל שלא שייכים לאותה עדה?

ת: שנאת חינם.

ש: יש אתיופים הנוהגים לא להתחתן עם קרוב משפחה עד שבע דורות?

ת: אין לזה מקור.

ש: האם חייבים להתחתן עם בת תלמיד חכם (פסחים מט א).

ת: אפשר להתחתן עם בת שמתנהגת כמו בת של תלמיד חכם.

ש: האם מותר להתחתן עם בעלת תשובה?

ת: ודאי, אין בעיה. עיין רמב"ם בהלכות תשובה (ג, א). מי שעשה תשובה אינו
סוג ב'. להיפך, הוא מאוד אהוב על הקב"ה וכל עוונותיו נמחקו. הרי קיים איסור
להזכיר דבר או חצי דבר מעברו. קיימת מחלוקת בין הפוסקים, מה עדיף - בעלת
תשובה או צדיקה גמורה? ישנן מעלות לכאן ולכאן. לסיכום, זה לא משנה.

ש: האם יש עיכוב אם יש לחתן ולאבי הכלה או לכלה ולאם החתן אותו שם?

ת: לא (עיין שו"ת עזרת כהן סי' ה-ז). גם אפשר להוסיף שם.

ש: מותר להיפגש בדירה כשהדלת לא נעולה?

ת: לא. רק במקום ציבורי פתוח. כגון לובי של מלון, ולקנות איזו שתיה.

ש: האם בת צעירה צריכה לחכות שאחותה המבוגרת תתחתן?

ת: לא. כמובן, להתפלל עבורה.

ש: האם לעשות בדיקת דור ישרים?

ת: כן. חשוב מאוד (שו"ת אגרות משה אה"ע ד י. ע' שם חו"מ ב עג). או באופן
פרטי בבית חולים. כדאי לבדוק מחירים כי הם משתנים.

ש: מה עם האהבה עולה ויורדת?

ת: אחרי הנישואים היא מתייצבת.

ש: יש סגולה לנישואים מאושרים?

ת: כן. רש"י יבמות קיז א על כמים הפנים לפנים ("קרא כתיב כמים הפנים לפנים
,כמים הללו שאדם צופה בהן ורואה בהם פנים כפניו. אם הוא שוחק הם שוחקות
,ואם הוא עוקם הם עקומות. כן לב האדם לאדם האחר, אם הוא אוהב את זה, גם זה
הוא אוהבו ואם הוא שונא את זה גם הוא שונאו").

- פורסם בשאילת שלמה 582

==

==

