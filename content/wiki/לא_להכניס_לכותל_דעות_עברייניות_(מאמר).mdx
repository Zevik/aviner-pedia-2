---
title: "לא להכניס לכותל דעות עברייניות (מאמר)"
type: "מאמר"
---

**שאלה:** הרב שהתראיין לפניך אמר: "היהודי האמריקאי הממוצע יכול להבין
שהאורתודוכסיה בישראל היא היהדות הממוסדת בישראל, אבל הוא לא מוכן לקבל את
העובדה שמי שמשתייך לזרם אחד, ומתפלל באופן שונה לא יוכל לקבל מקום מכובד
בכותל המערבי. יש מקום לתפילות שונות בבית התפילה של הקב"ה. אני רב
אורתודוכסי גאה מאוד, אבל אני רואה את הרפורמים והקונסרבטיבים כשותפים שלי
וכחלק מישראל ולא מוכן לקטלג אותם כאפיקורסים וגויים כפי שעושה הממסד הרבני
הדתי". מה הרב אומר על דבריו?

**תשובה:** מה שהוא מלא אהבת ישראל, הוא צודק לחלוטין. באמת הלב כואב כל כך
על היהודים הרפורמים. כשאנחנו חושבים על היהודים הרפורמים, הלב שלנו נקרע.
אנחנו מוטרדים מאוד מה לעשות איתם, כי הם הולכים ומתבוללים. לפי החשבון,
מחציתם נישואי תערובת ויתכן שמחצית היהודים הרפורמים הם כבר גויים. הם גם
לא עולים לארץ, אולי אחוז אחד מהם עולה לארץ ואפילו לא באים לטייל בארץ.
ולכן הלב נקרע מה לעשות כדי לעזור ליהודים האלה. כמובן, אנחנו נגד הרפורמה
אבל אנחנו אוהבים את הרפורמים.

**שאלה:** איך אפשר לשלב בין אהבת ישראל ובין הרעיון שזו לא דרכה של ישראל
מה שהם עושים?

**תשובה:** בודאי שאנחנו רוצים לקרב אותם ליהדות אבל זה כלל גדול: לקרב
החילונים ליהדות ולא לקרב את היהדות לחילוניות, לא להפוך את היהדות לדבר
חילוני, כמו שהם עושים. לצערנו, זו הפעם השלישית שאנחנו באסון הזה. פעם
הראשונה זה קרה עם הרפורמים בגרמניה, שהפכו את היהדות לדבר נוצרי למחצה
והרסו את יהדות גרמניה. אחר כך המחזור השני, זה היה באמריקה, הרסו את יהדות
אמריקה.

`ועכשיו אותו חורבן כאן בארץ ישראל. לכן אנחנו לא עושים להם טובה גדולה בזה שאנחנו אומרים להם: תהפכו את חלק מהכותל לדבר שאינו יהודי. בזה אנחנו לא מקרבים אותם ליהדות. הרי כשחילונים באים לכותל, הם רוצים תפילה רגילה של עם ישראל שבכל הדורות. החילונים בארץ מרגישים שהרפורמה היא זיוף, הם רואים שהיא לא יהדות אמיתית. הרפורמה היא מין עירבוב יהדות ונצרות. פעם נשיא מדינתנו לא דתי ביקר בחוץ לארץ בבית כנסת רפורמי, ואמר: אני מרגיש שאני נמצא בכנסייה נוצרית. לכן כשחילונים באים לכותל להתפלל, הם מכבדים. הם רוצים להגיע למקום הכי קדוש של עם ישראל בדורותיו. אף פעם לא ראינו אדם חילוני שאומר: אני אטביע חותמי החילוני על הכותל. וגם לרפורמי, אומרים: האם אני בעל הבית על הבית שלך, ואני אהפוך אותו על פי אמות המידה שלי?!`

**שאלה:** האם יש לחלק בין אלו הבאים לעשות פרובוקציה בכותל מידי חודש
בחודשו ובין הרפורמים בחו"ל שלא עושים כן?

**תשובה:** אפשר לסכם את כל זה באמירה אחת של מרן הרב קוק (אגרת תקמא), הרי
אומרים ביום הכיפורים: "אנו מתירים להתפלל עם העבריינים" - אפשר להתפלל
איתם אבל לא להתחשב בדעותיהם העברייניות. אי אפשר להכניס לכותל את הדעות
העברייניות שלהם.

