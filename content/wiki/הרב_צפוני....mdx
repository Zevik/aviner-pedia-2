---
title: "הרב צפוני..."
type: "מאמר"
---

## הרב צפוני...

\[הרב שלמה אבינר\]

\- "דרינג!"

אני פותח את הדלת. מולי עומד איש עם הופעה מרשימה וסימפטית, שמיד שובה את
לבי. חולצה לבנה, כיפה גדולה של שבת, זקן עבות, חיוך רחב. ממש דומה לי
כשהייתי תלמיד ישיבה.

\- שלום, מי כבודו?

\- צפוני. הרב צפוני.

\- לכבוד הוא לי, אנא, ייכנס ויישב.

האורח פותח תיק עם ניירות.

\- פשוט מאד, באתי לעזור לך, לייעץ לך.

\- במה זכיתי?

\- אני מחבב אותך עוד מזמן שלמדנו יחד בישיבה. לא זוכר?... לא חשוב. נתחיל
בקרוב לך. אשתך היקרה. באמת, בת זוג נפלאה, אבל הנקודה הרגישה אצלה, זו
הצניעות.

נאנחתי

\- כן, המשיך הרב צפוני, העולם עומד על הצניעות ונהרס בגלל חוסר צניעות.
ודאי שמת לב שכיסוי הראש שלה אינו בדיוק כשר. למה אינך מעיר לה?

\- הערתי, היא נעלבה והתכנסה בתוך עצמה.

\- אז מה? זו חובתך. נשים - צריך להחזיק אותן חזק. זו אחריותך. אל תוותר!
אם תוותר, היא תמשיך להידרדר הלאה.

\- כן... נדמה לי שזה מה שקורה.

\- אתה רואה שאני צודק. עמוד על שלך. נשים הן חלשות. צריך תקיפות ולא
חיוכים.

\- באמת היססתי לומר לה, טוב שאתה מעודד אותי.

\- ואם כבר חיוכים לנשים אז לא בזירה הזאת. מכיר את פנינה ברגר?

\- כן. מהעבודה שלי. אשה צעירה מסכנה...

\- עליך לעודד אותה ולחזק אותה. קשה לה בחיי הנישואין.

\- דיברתי אתה פעם. היא שפכה לבה. אך הפסקתי. זה לא צנוע.

\- מה זה קשור לצניעות? הרי זו לא שיחה סתם! זה לשם שמים. חסד. עולם חסד
ייבנה. זה המקום לשיחת נפש!

\- כך הרגשתי אבל לא העזתי.

\- לכן באתי.

\- אך מניין לך כל הפרטים האישיים האלו עלי?

\- באמת אינך יודע? אמר בחיוך מסתורי ומשועשע. - אבל נמשיך, נושא לא פחות
חשוב עומד לפניך: הוריך. גם כלפיהם אתה רכרוכי מדי. הרי אתה אוכל בבית רק
כשר למהדרין. אז למה אצלם אתה מתפשר ואוכל הכל בלי למצמץ?

\- זה כשר...

\- כשר... כשר... אתה יודע מה זו כשרות. אמור בנחישות: אם זה לא מהדרין,
אנו לא באים אליכם. נקודה. לא ייעלבו. יעריכו אותך על עמדותיך. ואם ייעלבו,
זו הבעיה שלהם. אתה עושה להם טובה, ועליהם להודות לך מכל הלב. כיבוד אב ואם
לא דוחה שבת ולא כשרות.

\- אתה צודק. אני רכרוכי.

\- כן, זו הבעיה שלנו, הלאומים דתיים. אנחנו חפיפניקים, ולא מעיזים לומר
בקול רם: "התורה מעל הכל!"

\- אבל, סליחה עוד פעם, מניין לך כל זה עלי?

\- אמרתי לך. למדנו יחד בישיבה.

\- ממש לא שמתי לב. על כל פנים, אני מאד מעריך את עזרתך. אגיד לך את האמת,
כשמעירים לי הערות, אני נפגע ומתקומם. אבל אתה יודע לדבר כל כך בעדינות.

\- אל תטעה בי. כשצריך, אני מאד תקיף ויש לי פרצוף אחר לגמרי! יש לי שבע
התגלמויות...

\- מה זה הסיפור המיסטי הזה...

\- שום מיסטיקה! פשוט מאד, את תפקידי אני ממלא בצורות שונות. אתך אפשר לדבר
בעדינות וזה ממש תענוג.

\- אני מודה לך על המחמאה. אתה כל כך מבין אותי, לפניי ולפנים.

\- גם כשנכנסת ביחידות לראש הישיבה, הייתי שם. כל מה שלמדת גם אני למדתי.

\- אנא ממך חדל לדבר אתי בחידות, באמת מי אתה?

\- באמת אינך מכיר אותי?! נצנוץ שטני ריצד בעיניו. אני היצר הרע שלך!

\- אתה?! אבל אתה נראה כה עדין, כה חכם, כה צדיק?!

\- בדיוק! זו החכמה! אני היצר הרע הצפון בך והמתחפש ליצר טוב. לכן אני נקרא
צפוני. הרב צפוני. היה ברע! כל רע לך!

- 

"וארחיק את הצפוני - שצפון ועומד בלבו של אדם" (סוכה נב, א). "סוג זה של
יצר הרע קיים אצל אנשים צדיקים, חסידים וקנאים והוא היותר מסוכן. זהו יצר
הרע שבא במסווה, הוא צפון, וכאילו בא במחתרת, הוא מצפין את עצמו ועושה את
העברות היותר נוראות לשם שמים. כגון לשון הרע, ביזוי תלמידי חכמים ומחלוקת"
(רבנו הרב צבי יהודה, שיחות על מסילת ישרים פ"ה סע' 4, חוברת עמ' 132.
ועיין שיחות רבנו דברים 474. ערוך לנר על סוכות, שם. שו"ת משיב דבר ח"ג
ס"י).

