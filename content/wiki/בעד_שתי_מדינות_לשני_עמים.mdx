---
title: "בעד שתי מדינות לשני עמים"
type: "מאמר"
---

## בעד שתי מדינות לשני עמים

\[ראיין: הרב מרדכי ציון\]

ש: מידי פעם וגם בזמן האחרון, אישים אמריקאים רמי דרג מציעים: שתי מדינות
לשני עמים! מה הרב אומר על זה?

ת: זה מפתיע אבל הם אנשים רציניים ואפשר לסמוך עליהם. עיקר הכל גם
בפוליטיקה - הוא המוסריות. אם נעשה עוול למיעוטים, יש לתקן.

ש: איזה עוול נעשה?

ת: עם כל האידיאלים הגבוהים, אי אפשר להתחמק מהמציאות. הם ישבו קודם, ונדחו
הצידה מאחיזתם בארצם על ידי כיבוש. גם נהרגו רבים ואין קץ לסבל שסבלו. יש
להיות איש אמת.

ש: כיבוש? למה לא מלחמת שיחרור?

ת: מלחמת שיחרור היא כשעם משתחרר מאויב שלכד את ארצו. אבל אם בא עם זר
מבחוץ ומשתלט על ארץ בו גרים אנשים מאז מקדם, אין זו מלחמת שחרור אלא מלחמת
כיבוש. מכבסת מילים לא תעזור להסתיר את האמת.

ש: אבל אותה אוכלוסיה שישבה לפני כן הרוויחה רבות מהעם החדש שהגיע?

ת: זו החלטתם במה הם רוצים. אי אפשר לכפות עליהם. הם רשאים להחליט אם הם
מעדיפים פולש זר שמביא שכלולים מודרניים, או שהם מעדיפים את תרבותם המקורית
ובמיוחד את בעלותם על ארצם.

ש: אבל אי אפשר להחזיר את ההיסטוריה אחרונית?! בינתיים נקבעו הרבה עובדות
בשטח?

ת: אם רוצים, אפשר לתקן את הכל. זה ענין של רצון. אך אני לא מתרשם
שהאמריקאים באמת רוצים להקים בארצות הברית שתי מדינות לשני עמים.

ש: איני מדבר על ארצות הברית אלא על מדינת ישראל!

ת: סליחה! חשבתי שאתה מדבר על ארצות הברית, שהרי הזכרת אישים רמים שם... כי
ביחס למדינת ישראל, מה יש להם להתערב. אין זו ארצם! כמו שאנו לא מתערבים
במה שקורה אצלם, שהם לא יתערבו במה שקורה אצלנו.

ש: אך למה שיקימו שם שתי מדינות לשני עמים?

ת: לאידיאנים שהם גזלו את ארצם. אנו לא גזלנו ארץ מאף אחד, אדרבה אנו
חוזרים לארצנו, בה התיישבו ערבים בלי הסכמתנו וגזלו את אדמותינו. ובחסדי ד'
עלינו אנו חוזרים לארצנו. אבל האמריקאים גזלו מן האינדיאנים, גם רצחו אותם
באכרזיות!

ש: רצחו?! התגוננו מפניהם!

ת: אלו בדיות של סרטי המערב הפרוע. כאשר הגיעו הלבנים לשם היו כעשרה
מיליונים אינדיאנים, עתה יש רק כמה מיליונים. עשו להם ג'נוסייד!

ש: זו מילה חריפה?!

ת: אמנם לא ג'נוסייד רשמי שהחליטו עליו, אבל בפועל פעלו להכחיד אותם. ולא
ראו בזה בעיה מוסרית. הפרוטסטנטים שהגיעו לשם טענו שלאינדיאנים אין נשמות
והם אינם בני אנוש. אז מה הבעיה להרוג אותם. אדרבה זו מצוה גדולה, כי הם
חוסמים את הקידמה. לכן, או לנצר אותם, או להרוג אותם.

ש: אולי היו אלה מקרים בודדים?

ת: יפה שאתה מלמד זכות על העם האמריקאי. אבל אין זו אמת. גם שלחו להם תחת
מסווה של מחווה של רצון טוב שמיכות נגועות באבעבועות שחורות שהביאו להכחדתם
של כפרים שלמים. ג'ורג' ושינגטון, נשיא ארצות הברית המהולל, נתן בזמנו
הוראה להרוג עד היסוד את שבט הצ'רוקי, וטען שהם אינם אלא חיות טרף. הוא זכה
לתואר ,Town Destroyer משמיד ערים, כאשר נתן הוראה במלחמת העצמאות להחריב
28 ערים.

ש: הבנתי את העיקרון. רצחו אינדיאנים לרוב...

ת: זה לא עיקרון. זו מציאות. בנוסף לכך השתלטו על אדמותיהם ועשו טרנספר כדי
שלא יפריעו. הנשיא מונרו העביר את כל האינדיאנים ממזרח למיסיסיפי למערבו.
הנשיא ז'קסון, התגאה ברצח שבצעו אנשיו באינדיאנים והתעללו בגופות: "כאשר
הפרא מתנגד, התרבות – עשרת הדיברות ביד האחת והחרב באחרת – תובעת את השמדתו
המיידית". הוא רצח אינדיאנים ורוב ופינה כמאה אלף. בנוסף לכך הרבה מתו בשל
תנאי דרך, מחלות ורעב.

ש: טוב, אין לי כח לשמוע. ובמיוחד שעליתי משם ולא לומדים על כל זה אלא
שקולומבוס גילה את אמריקה והאמריקאיים מרדו בבריטים לעצמאותם!

ת: אגב, הספרדים שם הת אכזרו לא פחות, כגון בניו מקסיקו, קליפורניה וטקסס:
עבודת פרך בכפיה, עינויים והוצאות להורג. מדיניות הכחדה: רצח כל אפאשי מעל
גיל שבע.

ש: ובסיכום?

ת: במקרה הטוב, האידיאני הוא פרא טוב שיש לתרבת, במקרה הלא טוב, הוא שטן
שיש לנצר, להפוך לעבד או להשמיד. גם בימינו אינדיאנים רבים נמצאים בשמורות,
הם מויאשים, שבורים, מרוסקים, נופלים לפשע ולסמים, ומתאבדים במספרים
גדולים. ובכל זאת, הרי אמריקאיים קוראים לאינדיאני בלשון פוליטיקלי קורקט
"אמריקני-ילידי"! מפורסם הטרנספר של שבט השירוקי, המכונה נתיב הדמעות, כי
אמריקאים שראו אותם עוברים בפניהם, בכו מרוב רחמים. חלק מתו מקור, ממחלה
ומעייפות.

ש: בכל זאת, סיכום?

ת: אני מציע לאמריקאים הצבועים שלא יתערבו בענייננו, במיוחד שאנו מתיחסים
בכבוד לערבים, גם לאלו שגזלו אדמותינו, כי כל אחד מאיתנו הוא
ארץ-ישראלי-ילידי! אם האמריקאים כל כך דואגים לצדק, שיתקנו את העוול כלפי
האינדיאנים שקיים עד היום הזה. צבועים!

- פורסם בשאילת שלמה 399

