---
title: "קרן ידידות משפילה"
type: "מאמר"
---

## קרן ידידות משפילה

\[מקור ראשון\]

נשיא הקרן לידידות, הרב יחיאל אקשטיין, שאל בתמימותו האופיינית האם הרבנים
שהתנגדו לקבלת כסף מהקרן לידידות נוצרית לצורכי חינוך יתנגדו גם לקבלתו
לצורך בניית מקלטים ומיגוניות לתושבי הדרום?

אגב, יש ששוללים ממנו את התואר רב בגלל מעשיו, אך גם לו היה האדמו"ר העולמי
של הדולר הנוצרי הרינו להודיעו שאנחנו מתנגדים לכל קבלת כסף מקרן זו שגורמת
בעקיפין לטשטוש הזהות היהודית ולהשפעה נוצרית בתוככי מדינת ישראל. איננו עד
כדי כך שפוטים לכסף. ושלא יחשוב מאן דהו שאם יש בכיסו דולרים אז הוא קונה
הכל, רק ריבונו של עולם הוא קונה הכל, והוא זוכר חסדי אבות ומביא גואל לבני
בניהם.

אכן, הרב אקשטיין עקבי בשיטות הפעולה שלו. בסרט שאפשר לראות באינטרנט הוא
פונה לתורמים נוצרים – אוונגליסטים – מיסיונרים, ומשכנע אותם שכדי להפיץ את
הבשורה הנוצרית יעיל יותר לתרום מקלטים עבור יהודים מסכנים שרצים למצוא
מחסה מפני טילים, מאשר לחלק פליירים לצורך מיסיון.

כמובן, אין זו המצאה של הרב אקשטיין. כבר עשרות שנים זהו הקו המסיונרי
האוונגליסטי עליו הוחלט בדו"ח לוזאן ובדו"ח תאילנד, שבמקום מיסיון ישיר על
ידי הטפה, שפחות מצליח, יש לפנות למיסיון עקיף על ידי יצירת ידידות ומתן
צדקה.

אז יש לנו בשורה טובה לרב אקשטיין, החושב בבטחונו העצמי הדולרי שהוא יודע
מראש מה רבנים חושבים. אנחנו לא רוצים צדקה מכסף מיסיונרי ארור, לא לחינוך
ולא לרווחה, וגם לא לבטחון. חינוך ורווחה לא פחות חשובים מצבא. במדינת
ישראל הכל חשוב.

האם הוא באמת חושב שלמדינתנו אין כסף ושאנו צריכים את המיליונים שלו? אם כך
הריני להודיעו שאנחנו נסתדר בלעדיו. ואם הוא באמת חושב שהעם היושב בציון
בכלל, ובדרום בפרט, הוא מסכן וחשוף לסכנות, ורק האוונגליסטים – המיסיונרים
'טובי הלב' הם המצילים אותו ממוות, אז הריני להודיעו שברוך ה' צה"ל מגן על
אזרחיו, ושהמדינה ומערכותיה הם המגינים על תושביהם בעזרת צור ישראל וגואלו.

אלפיים שנה היינו דלים ומסכנים, מושפלים ונרדפים בגלותנו, ואפילו אז סירבנו
לקבל צדקה שיש לה זיקה למיסיון. רבנים גדולים עמדו על כך בכל תוקף, ובתוכם
מרן הרב קוק זצ"ל \[אגרות הראי"ה חלק ד'\]. כל שכן עתה ששבנו לארצנו לאחר
אלפיים שנות גלות, ויש לנו מדינה חזקה הנלחמת להגנת אזרחיה ומכה את אויביה.

אכן אותו מנהג נוצרי מגונה, מושחת ומנוול, להציג אותנו כמסכנים וחלשים –
אותה תמונה שמפיץ עלינו הרב אקשטיין באמריקה – אינו חדש. מקורו מאב הכנסיה
הנוצרית אוגוסטינוס שטען שיש להשפיל את העם היהודי ולשמור אותו בכל דרך
אפשרית במצבו המושפל, וכך תהיה עדות חיה – כביכול – לאמיתת הדת הנוצרית.

אז באמת 'תודה רבה' לכם, אנחנו יצאנו מזה. איננו זקוקים לצדקה מאמריקאים
אוונגליסטים, אותם אמריקאים שמביעים עתה הסתייגות וביקורת מדרך טיפולנו
באויבינו הרוצים לרצוח את נפשנו.

הרינו להודיע אחת ולתמיד: אנחנו לא קבצנים. ולאותם נוצרים אוונגליסטים
נאמר: אנא שימרו את הצדקה שלכם לעצמכם. שימרו אותה בשביל המסכנים שלכם,
ובבקשה אל תתערבו במאבק שלנו נגד אויבינו.

אלוקים יברך אתכם.

- פורסם בשאילת שלמה 348

