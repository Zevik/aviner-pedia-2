---
title: "אכול מעט- ב' (מאמר)"
type: "מאמר"
---

**שאלה:** אני אוכל בלי סוף למרות שאיני רעב. ניסיתי דיאטה ולא עזר, כי אני
אוכל באופן כפייתי. אני רוצה להפסיק אך איני מצליח, ומשקלי גדל מיום ליום.

**תשובה:** אינך לבד בצרה. זו מגפה כוללת. יש בעולם 1.150 מיליארד אנשים עם
משקל עודף (אגב, יש כנגד זה 1.025 מיליארד אנשים בתת תזונה וכל יום מתים
מרעב 25,000). אנשים בעלי השמנת יתר חולנית הם 350 מיליון. הוצאת כסף עקב
השמת יתר חולנית כל יום בארצות הברית היא 250 מיליון דולר. הוצאה יומית
בארה"ב לתוכניות שונות של הורדת משקל היא 110 מיליון דולר.

אכן השמנת יתר היא מגפה . בארץ ישראל 39% סובלים מעודף משקל. מתוכם 60% הם
מבוגרים, 20% בנים ו19% בנות. 23% מן הסובלים מעודף משקל, סובלים מהשמנת
יתר, גם 7% מן הילדים. השמנת יתר גורמת למחלות לב ולעוד מחלות רבות.

הסיבה פשוטה: הגוף מכניס יותר קלוריות ממה שהוא מוציא. לכן התרופה פשוטה:
אל תאכל מזון משמין, אל תאכל מזון מתוק, כמו שוקולד, עוגות וממתקים, וכן
מוצרי חלב שמנים. צא ממעגל ההשמנה: צריכת מזון יוצרת צורך – אין זה רעב
אמתי אלא רעבון מלאכותי.

סיבת הסיבה: כלומר, מה הסיבה לאותו בולמוס אכילה? יש סיבות שונות: מניעים
פסיכולוגיים, בדידות, עצבות או דיכאון, וכן הפרעות הורמונליות. תפקוד לא
מדויק של המוח המסמן באיחור שהאדם שבע, כך שיש הרגשה לא צודקת של רעב. על
כל פנים הפתרון אינו דיאטה חריפה המצריכה משמעת חזקה ומאמץ רב, שעל פי רוב
אינה מועילה. אלא שיש לפעול מכיוונים שונים.

תחבולות שונת.

1\. אכול ארוחת בוקר טובה, המכונה אצל חז"ל פת שחרית.

2\. אכול ארוחה כל שלוש שעות, כך שלא תהיה רעב ולא תתנפל על האוכל. כך נהגו
הייקים וזה קשור למנהג המתנת שלוש שעות לאכילת חלב אחרי בשר. וכך לאיטו
אותו הרגל של שלוש שעות ייעשה טבע.

3\. הכן לך משהו בריא בתוך התיק שלך למקרה של הרגשת רעב ביום, כגון פרי, או
ירק או קרקר בריא.

4\. הכן לך בבית מזון בריא וטעים שבו תתחיל את הארוחה, כגון סלט ירקות או
מרק ירקות.

5\. הימנע ממזון מהיר שעל פי רוב אינו בריא.

6\. אל תשתה משקה ממותק.

7\. אם נכשלת, תקן מהר, עמוד עם יד על הדופק, וכי מי שאכל שום וריחו נודף
יאכל עוד יותר שום ויהיה ריחו נודף יותר?

8\. אם יש אוכל טעים על השולחן, חכה עשר דקות כדי לא להילכד בבולמוס, מעין
הפתגם הסיני: איזהו גיבור, האוכל בוטן אחד. רבינו יונה גירונדי כותב בספר
יסוד התשובה בשם הראב"ד, שיחזק עצמו לגבורה בעבודת ד' בכך שיוותר על מאכל
טעים בכל ארוחה. אנו אמרנו רק לחכות.

9\. אל תאגור מזון לא בריא בבית. אין נותנים מחסה למחבלים.

10\. לעתים נדמה לאדם שהוא רעב כאשר באמת אינו רעב אלא צמא. בדוק.

11\. אכול מזון האמור להשביע וחכה 20 דקות, שזה הזמן הנצרך עד שתצא פקודת
השביעה מהמוח. זמן הילוך מיל.

12\. פעילות גופנית יומית במשך חצי שעה, גם היא מורידה קצת משקל, ובעיקר
היא בריאה מאוד.

13\. לפני סעודה חשובה מלאה כל טוב, עשה תכנון מדויק כיצד תאכל. בדומה
לתדרוך החייל לפני הקרב.

14\. גייס תמיכה משפחתית (מעין O.A. קטן. עיין להלן), ופיקוח של אדם נוסף.

אוכל קמעא ומתברך

זה הכלל: "ואכלתם לחמכם לשובע" (ויקרא כו ב) "אוכל קמעא ומתברך במעיו"
(רש"י שם בשם תו"כ).

אכול בעדינות: "דלא יהא גרגרן ובלען, אלא כמאן דאכיל קמי מלכא, דברכתא לא
שרייא במעני דההוא דאשתכח בלען, אלא בההוא דלא אשתכח בלען... הלעיטהו מן
האדם האדם הזה" (זוהר חדש רות כה ל) – תרגום: שלא יהיה גרגרן ובלען אלא כמי
שאוכל לפני המלך, שאין הברכה שורה במעשיו של זה שנמצא בלען אלא בזה שלא
נמצא בלען... הלעיטני מן האדום האדם הזה. "מה מלאכי השרת אוכלים בקדושה
ובטהרה, אף ישראל צריכים לאכול בקדושה ובטהרה" (שם קה).

פנה ל – O.A.

אם כל העצות הנ"ל אינן מועילות פנה לקבוצת תמיכה O.A. OVEREATERS ANONYMUS
-, אכלני יתר אנונימיים. שיטה זו נוסדה בתש"כ, כדי לעזור לבעלי כמיהה
לאכילה כפייתית בלתי נשלטת, על פי שיטת שנים-עשר הצעדים, (שהיתה בשימוש ב
A.A. אלכוהוליסטים אנונימיים, עם כמה שינויים). היא כוללת תכנית פרטית, וגם
מטפלת בסיבות השונות של אכילת יתר, כגון אכזבות רגשיות.

אין שם צעדים רפואיים עבורם, (במקרה הצורך יש לפנות לדיאטנית ולמומחה
תזונה), אלא שינוי פנימי. קיימות בארץ כ-130 קבוצות המקיימות פגישות
שבועיות מסוגים שונים, דתיים ולא דתיים, עבור נשים בלבד, או בצירוף עבודה
על המידות. שיטה זו גם חינם וגם המועילה ביותר. פנה למוקד הארצי 035745799
או ל -OA-ISRAEL.ORG

נתראה רזים.

