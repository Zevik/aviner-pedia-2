---
title: "התגייר- צריך לטבול כליו הישנים? (מאמר)"
type: "מאמר"
---

**שאלה:** ספר 'דרכי תשובה' (קכ סק"ד) הביא מהירושלמי (ע"ז פ"ה הט"ו) שרבי
ירמיה אמר שכלים שעברו מרשות גוי לרשות ישראל צריכים טבילה, לפי שיצאו
מטומאת עכו"ם לקדושת ישראל. לפ"ז גר שנתגייר, כל כליו צריכים טבילה. ודבר
זה תמוה, שהרי דבר זה לא נמצא בפוסקים ולא נתעורר שום מחבר בזה. מה דעת
הרב, האם גר חייב להטביל את כליו?

**תשובה:** אנו אומרים שהוא חייב להטביל את הכלים, אף על פי שיש אומרים
שלפני הגיור הגר לא היה חייב, או כמו שכתב בס' 'שם משמואל' (פ' מטות) בשם
אביו, בעל 'האבני נזר', שגר שנתגייר וכליו עמו אין הכלים צריכים טבילה,
שחלות הקדושה שעליו חלה גם על הכלים שלו, ודייק זאת מבהמה שנתעברה ולבסוף
נטרפה, שהיא וולדותיה נטרפו, אך כל זה חידוש.

