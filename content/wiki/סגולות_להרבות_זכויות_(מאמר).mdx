---
title: "סגולות להרבות זכויות (מאמר)"
type: "כללי"
---

## סגולות

כיום יש מנהג חדש לנשים, להתאסף על מנת לעשות הפרשת חלה.

אכן כשאופים כמות מסוימת של קמח יש מצווה להפריש חלה. אך אין מצווה להתאסף
יחד, זו המצאה חדשה. יש הטוענים שזו סגולה ללידה קלה, סגולה לפרנסה, סגולה
להרבות זכויות וכדומה.

מובא ברמ"א (או"ח רמב) שנהגו לאפות חלה בערב שבת על מנת להפריש חלה לכבוד
שבת, אך אינו מזכיר שנהוג לעשות מסיבת חלה. מכל מקום, אין איסור להשתתף,
כיוון שהמשתתפות אינן עסוקות שם בעבירות, ויש למפגש עצמו ערך חברתי. כיוון
שהנשים נמצאות רוב הזמן בבית עם הילדים הן צריכות חופש, ובמקום להיפגש
בחנות, הן מתאספות להפרשת חלה. כידוע, כל אדם זקוק לחברה, כמו שמובא בגמרא
במסכת תענית (כג, א): "או חברותא או מיתותא". אם כן, אם המטרה היא להיות
יחד, אז זה מצוין. אך אם המטרה היא להרבות זכויות וכדומה, אין בזה צורך,
כיוון שקיבלנו תרי"ג מצוות, ואין צורך לחפש דברים חדשים.

התורה לימדה אותנו מהן הדרכים להרבות זכויות:

תשובה, תפילה וצדקה.

1\. תשובה: כל אדם צריך לעשות תשובה על הדברים בהם נכשל, ורק האדם עצמו
יודע במה הוא נכשל. רבים חושבים שאם ישנו את שמם ישתנה גם מזלם, אבל הרמב"ם
כותב בהלכות תשובה (ב, ד), ששינוי שם אינו קסם ורק לאחר שהאדם שב בתשובה
אמיתית הוא משנה את שמו כדי לומר "עשיתי תשובה ואני לא אותו בן אדם”. הר"ן
במסכת ראש השנה (דף ג, ב בדפי הרי"ף), מסביר את העניין באופן קצת שונה. אדם
משנה את שמו, וכל פעם שהוא משתמש בשמו החדש, זה משפיע עליו לעשות תשובה,
כיוון שהוא אומר לעצמו "אני יכול להשתנות”.

כלומר, גם לפי הרמב"ם וגם לפי הר"ן, שינוי שם איננו תחבולה, אלא אמצעי עזר,
והעיקר הוא לעשות תשובה אמיתית.

2\. תפילה: כל אדם צריך להתפלל. מובא בספר מחיצת רבינו (עמ' מג), שכשנפטר
הגאון הרב אהרן קוטלר הביאוהו לקבורה בארץ ישראל. באותה שנה נעצרו הגשמים,
והייתה צרה גדולה לכל יושבי הארץ. בזמן הלוויה זקן אחד אמר שיש לו קבלה
מזקני הדור, שבזמן של עצירת גשמים ופטירת צדיק צריך לקבור עם הצדיק סמרטוט
רטוב, וזה סימן שהצדיק יתפלל בעד הגשמים. אכן כך עשו בקבורתו של הגאון הרב
קוטלר, ובלילה שאחר הקבורה ירדו גשמים חזקים. כאשר סיפרו מעשה זה לגאון הרב
קמנצקי (ראש ישיבת "תורה ודעת" בניו יורק באותו הזמן), אמר שלא זו הסיבה
לירידת הגשמים, אלא שבלילה זה התחילו בכל תפוצות הגולה לומר "ותן טל ומטר",
והוסיף: "ומה אתם חושבים, שהתפילה היא קרון של זבל"?

אם כן, התפילה היא סגולה בדוקה.

3\. צדקה: כידוע, צדקה מצילה ממוות (ע"פ משלי י, ב). מסופר על בתו של רבי
עקיבא שנגזר עליה למות ביום חתונתה, ובכל זאת התחתנה ולא מתה. בבוקר שלמחרת
החתונה, כשמשכה את הסיכה שלה מהחור בקיר, נמשך אחריה נחש מת דקור בעינו.
שאלהּ רבי עקיבא: "איזו מצוה עשית”? השיבה: "בחתונה עמד עני בדלת, איש לא שם
לב אליו, קמתי ונתתי לו את מנת האוכל שלי.” אמר רבי עקיבא: "מצוה עשית”!
ועל זה דרש: וצדקה תציל ממוות (מסכת שבת קנו, ב).

אנשים מחפשים יומם ולילה כל מיני סגולות וממציאים כל מיני סגולות חדשים
לבקרים, ועוד מוציאים עליהן הון עתק, ושוכחים את העיקר, את מצוות התורה.

מובא בספר דרך שיחה (ח"א עמ' תס-תסא), שסיפרו לגאון הרב חיים קנייבסקי
שאביו, ה"סטייפלר", אמר לרבי שבתי פרנקל שלא ימהר להדפיס את כל ספרי
הרמב"ם, כי זו סגולה לאריכות ימים. מסופר עוד על ה'שאגת אריה', שבירך גבירה
אחת שתבנה בתי-כנסת בחו"ל ובירושלים, היא באה לפני הגאון הרב חיים
מוולאז'ין זצ"ל ואמרה לו שכבר בנתה בית-כנסת אחד בחוץ לארץ, והיא רוצה
לעלות לירושלים לבנות את בית-הכנסת השני, והוא אמר לה שלא תמהר. אכן, היא
עלתה ארצה בגיל מופלג מאוד, בנתה את בית-הכנסת ואחר כך נפטרה. ענה להם
הגאון הרב חיים קניבסקי שאביו לא אמר כך, והוכיח את דבריו ממדרש רבה (פרשת
מטות): "אמרו רבותינו, כתיב ביהושע (יהושע א) כאשר הייתי עם משה אהיה עמך
והיה צריך יהושע לחיות ק"ך שנה כמשה רבינו ולמה נתקצרו שנותיו י' שנים?
בשעה שאמר הקב"ה למשה נקום נקמת בני ישראל מאת המדינים אחר תאסף אל עמך,
ואף על פי שנתבשר בשורות מות לא איחר הדבר אלא נזדרז, וישלח אותם משה. אבל
יהושע, כיון שבא להלחם עם ל"א מלכים אמר: אם אני הורגם מיד מיד אני מת כשם
שעשה משה רבינו. מה עשה? התחיל מעכב במלחמתם שנאמר (שם יא): ימים רבים עשה
יהושע את כל המלכים האלה מלחמה, אמר לו הקדוש ברוך הוא וכך עשית הריני מקצר
שנותיך י' שנים".

כלומר, במקום לחפש סגולות יש לקיים מה שמוטל עלינו.

מצאנו עוד 'סגולה בדוקה'. בחול המועד פסח וסוכות מתקיימת ברכת כהנים המונית
בכותל המערבי, על פי דברי ספר 'הרוקח' שכתב: "אם היו שלוש מאות כהנים
עומדים בהר הזיתים והיו אומרים ברכת כהנים, היה בא המשיח”. אך כאשר נשאל
רבנו הרב צבי יהודה מה דעתו בנידון, השיב שכל עניין כלל-ישראלי כגון זה
אינו יאה שיהיה יוזמה פרטית, אלא צריך להיות מסודר יחד עם הרבנות הראשית
לישראל. עוד הוסיף ואמר שעם חשיבותו הנוראה של בעל 'הרוקח', גם הוא יודה
שדברי חז"ל עומדים מעל דבריו, ואצלם מצאנו סגולה אחרת לגאולה ולישועה. בצבא
דוד, על אף היותם צדיקים, נפלו בקרב מפני שהיו ביניהם דלטורים. אך בצבא
אחאב, על אף היותם רשעים, לא נפלו בקרב מפני שלא היו ביניהם דלטורים. זאת
הסגולה הגדולה: שמירת הלשון ואהבת ישראל (עיין שיחות הרב צבי יהודה –
במדבר, עמ' 40).

לסיכום, עדיף להוסיף זכויות על ידי דברים קבועים וברורים בתורה ובהלכה ולא
על ידי דברים שממציאים עכשיו. ד' מכיר את כל הסגולות ובכל זאת נתן לנו את
תרי"ג המצוות, ואין צורך להמציא דברים חדשים.

ברוך ד', זכינו שיש לנו תרי"ג מצוות, ועוד כמה סגולות בדוקות: תשובה, תפילה
וצדקה, ולהרבות בשמירת הלשון ובאהבת ישראל.

- 

נלקח משאילת שלמה 133

<a href="קטגוריה:_מאמר" class="wikilink" title="קטגוריה: מאמר">קטגוריה:
מאמר</a>
<a href="קטגוריה:_סגולות_ואמונות_שונות_(מאמרים)" class="wikilink"
title="קטגוריה: סגולות ואמונות שונות (מאמרים)">קטגוריה: סגולות ואמונות
שונות (מאמרים)</a>

