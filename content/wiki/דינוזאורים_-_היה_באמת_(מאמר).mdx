---
title: "דינוזאורים - היה באמת? (מאמר)"
type: "מאמר"
---

האם היו דינוזאורים?

זו אינה שאלה של תורה. מאי נפקא מינה לנו אם היו דינוזאורים או לא? שאלה
הלכתית תהיה, האם דינוזאורים הינם כשרים או לא. למשל ישנו דיון בגמרא לגבי
סירונית - בת ים – שחצי גופה אדם וחצי גופה דג – האם היא כשרה או לא.
המסקנה, אינה כשרה. אבל הדיון הוא מאיזה דין אינה כשרה (עיין בכורות ח, א
ורש"י שם). בגמרא דנים ב'היכי תמצי' גם בעניין תאורטי בתור בירור עקרוני.

התורה לא דיברה על דינוזאורים. אין זה מעניין אותה. זה מעניין מבחינה
מדעית, אך לא מבחינה הלכתית. המהר"ל אומר בס' נתיבות עולם שהמדע חוקר מה יש
במציאות, והתורה חוקרת את מה שצריך במציאות, מה טוב ומה רע (נתיב התורה,
נתיב יד). מה שיש הוא מעניין, אבל זה לא תורה.

בתחום הזה של העבר הרחוק, רבות הן ההשערות. אמנם במקרה הזה של הדינוזאורים,
ראיתי את השלד של דינוזאור הכי גדול באירופה – כעשרים מטר, אז אי אפשר
להכחיש. אגב, יש אומרים שהם "התנינים הגדלים" (בראשית א, כג) - אולי.

אלא שסיפור מעשה בראשית אינו רק פשט אלא גם סוד. מרן הרב קוק אומר שהפשט
הרבה יותר חשוב מסודות ורזים (אגרת צא). מהפשט "ויכל אלהים ביום השביעי
מלאכתו אשר עשה וישבת ביום השביעי מכל מלאכתו אשר עשה" (בראשית ב ב), למדים
שצריך לשמור שבת. אבל יש גם סוד. הראיה: אין דורשין במעשה בראשית בשנים
(חגיגה ב א), כי מעשה בראשית הוא סוד. אך אם הוא סתם פיסיקה – מה סוד יש
בזה? שואל הר"ן (דרשות הר"ן).

אמנם הדינוזאור הוא בן כמה מיליוני שנים. כאשר על פי התורה גיל העולם הינו
חמשת אלפים שבע מאות שישים ותשע שנים. כבר תירץ מרן הרב קוק: הקב"ה היה
בונה עולמות ומחריבן (בראשית רבה ג ז. ט ב. קהלת רבה ג יא). העולמות נחרבו,
אך נשארו שרידים מסוימים (אגרת צא). במיוחד מבואר דבר זה בדרוש אור החיים
מבעל "תפארת ישראל" בסוף מסכת סנהדרין באריכות. הוא אומר שחכמי הרזים
טוענים שרבש"ע ברא לפני עולמנו ארבע עולמות אך המדע כופר בכך. אחר כך הוא
מספר שחפרו באדמה ומצאו עצמות ישנות – חכמינו דיברו אמת! אמנם אנחנו לא
צריכים ראיות שחכמינו דיברו אמת, אבל טוב לשמוע.

והוא כותב: "דהרוח המשתוקק שבאדם, החפץ לגלות כל העולמות, חתר וחפר ויחפש
כחולדה בקרבים של האדמה בהרים היותר גבוהים שבעולם בהררי פירעננן
ובקארפאטישען געבירגע, ובהרי קארדיללען באמעריקא, ובהרי היממעלי, בגבול
כינא, חפרו וחתרו ומצאו שכולן מתהוו ע"י פרדי סלעים נוראים שמונחים כאילו
הושלכו בלי סידור זה על זה בכח חזק ונורא...שהיה פעם אחת על ידו ית' הנוער
בארץ ותתהפך כרגע. עוד לא הסתפקו בזה כ"א גם חפרו במעמקי ארץ
ובקרביה...ומצאו תוך עובי האדמה ד' סדרים וכל אחת למעלה מחבירתה כל אחד מין
אדמה אחרת, ובין סדר לסדר מונחים ברואים שנתקשו ונתהוו בתוארם לאבן...לפי
גודל הברואים שבכל שורה התחתונה יותר מאותן שבשורה שלמעלה ממנה, כן יתראה
שוב שלימות היופי בבניינם של הברואים שנמצאים בכל שורה עליונה, יותר מאשר
יראה בבנין הברואים שנמצאים בשורה שתחתיה... וכן מצאו בשנת אלף ותת"ז
למספרם, במדינת זיביריען בקצה צפון של העולם תחת הקרח הנורא אשר שם תמיד,
פיל אחד גדול מאד בכמו ג' או ד' פעמים מאשר נמצאנו עתה, ושופי עצמותיו עתה
עומדים בצאלאגישען מוזעאום בפעטערסבורג... וכבר ידענו מעצמות חיה ענקיי אחת
שנמצאת בעמקי ארץ סביב עיר באלטימארע באמעריקא, אשר ארכה י"ז רגל, וגבהה
מכפות רגליה הראשונים עד קצה כתפותיה, י"א רגל... מכל האמור נראה ברור שכל
מה שמסרו לנו המקובלים זה כמה מאות שנים, שכבר היה עולם פ"א ושוב נחרב וחזר
ונתקומם זה ארבע פעמים, ושכל פעם העולם התגלה בשלימות יתירה יותר מבתחלה,
הכל התברר עכשיו בזמנינו באמת וצדק".

על כל פנים, אין נפקא מינה אם היו דינוזאורים או לאו. מרן הרב קוק אומר
שהנושא שלנו אינו האם אדם בא מהחיה, אלא הנושא הוא איך נעשה שהוא לא יהיה
חיה. התורה באה להורות לנו איך להיות עדין נפש, קדוש וצדיק.

- 

נלקח משאילת שלמה 81

