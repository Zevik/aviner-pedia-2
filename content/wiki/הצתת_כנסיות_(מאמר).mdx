---
title: "הצתת כנסיות (מאמר)"
type: "מאמר"
---

## הצתת כנסיות

\[ראיון – אתר כיפה\]

ש: האם מציתי הכנסייה עשו עברה חמורה?

ת: הנצרות הינה בהחלט אויב רוחני שלנו, אך ונדליזם והצתה אינם הדרך להילחם
נגדה. הנצרות היא בהחלט אויב רוחני שלנו מכיוון שהיא אלילות, ואלילות זו
גוררת קלקול מעשים קשים. סבלנו קשות במשך ההיסטוריה מהנצרות. גירושים,
פוגרומים, עינויים, צרות ועלבונות. כידוע גם הנאצים היו נוצרים. גם היום,
כשברוך השם ,יש לנו מדינה ואי אפשר להציק לנו, הנוצרים הם לא ידידנו.
הקתולים חותרים תחת קיום המדינה על ידי סיוע לערבים ולארגוני טרור,
הפרוטסטנטים מציפים אותנו במיסיונרים והליברלים טוענים שצריך לתת חלקים
עצומים מהמדינה לערבים, ושוכחים שיש להם שטח גדול פי 500 מהגודל של מדינת
ישראל.

עם זאת, הצתה אינה הדרך להילחם באויב הזה. זה לא מועיל במאומה ומקלקל. חז"ל
אמרו כבר לא להחריב בית עבודה זרה מכיוון שנאלץ לבנות אותו מחדש.

האם אלו שעשו את מעשה הוונדליזם חושבים שזה יישאר ככה?מדינת ישראל תצטרך
להוציא כספים, לבנות ולהתנצל. מה יותר גרוע, שתהיה כנסיה ואנחנו נשתוק
ונעלים עין או שבמו ידינו נבנה להם ונתנצל? זו גרימת עברה יותר גדולה.

המחאה צריכה להיות בהחרמת אירועים תרבותיים שהנוצרים מקיימים בארץ, וכן לא
לקבל מהם תרומות. צריך להתאזר בסבלנות ולא לפגוע בהם. אסור להשתתף באירועים
תרבותיים נוצריים שמציפים את הארץ ובנוסף לא להיות קבצן. איפה כתוב שאדם
צריך להיות שנורר ולקבל כסף מנוצרים. יש ארגון שאוסף כסף נוצרי ומחלק אותו
בארץ. הוא מחפש לגיטימציה, אבל בארה"ב, שם מכירים את הנוצרים, אף גוף, דתי
או חילוני, לא רוצה לקבל את הכסף הזה. גם כאן כל הרבנים הגדולים נגד קבלת
כסף נוצרי וכך גם הרבנות הראשית פסקה. אך לא מדובר בלגיטימציה לפגיעה
בכנסייה כלשהי.

- פורסם בשאילת שלמה 394

