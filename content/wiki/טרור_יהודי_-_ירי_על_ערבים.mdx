---
title: "טרור יהודי - ירי על ערבים"
type: "מאמר"
---

**אל תירה על ערבים סתם**

**שאלה:** שמענו על חוליה של יהודים היורים בערבים. שמא לאור העובדה שצה"ל
אינו מתפקד כראוי במיגור הטרור, זה מה שנותר לנו לעשות. עין תחת עין, שן
תחת שן, אבן תחת אבן, ירי תחת ירי?!

**תשובה:** קודם כל, אנו מקווים שלא יהודים עשו זאת. פעמים רבות האשימו
יהודים בכגון זה ולבסוף התברר שזה היה חיסול חשבונות של ערבים בינם לבין
עצמם.

אבל אם אכן נעשתה נבלה כזאת בישראל, זה נורא ואיום. חשבנו שעם פרשת הנסיון
הכושל של "המחתרת היהודית" - נגמלנו מן הטמטום הזה. אך זה עוד יותר גרוע
מאותה מחתרת שאנשיה לא ירו בערבים סתם אלא שמו להם למטרה ערבים בודדים
ממוקדים, אויבי עמנו בלב ונפש האחראים על אסונותינו. אבל אם אתה יורה סתם
על ערבים, אתה מתנהג בדיוק כמותם! ידועה ההבחנה בינינו לבינם. אצל צה"ל, יש
לפגוע במטרה. אצלם - יש מטרה לפגוע. אכן יש לפגוע במחבל ובמשלח המרצחים,
במתאבד ובמי שמכין חומר נפץ. אלו מטרות שכל אדם ישר בעולם מסכים איתן. אבל
סתם לירות על ערבים - זו אי מוסריות וסתם רצח.

שמא תאמר: "במלחמה כמו במלחמה". אבל מי שֹמך?! האם זו מדינה פרטית שלך? אתה
מונית מנהל? אתה פה לבד? אתה מחליט לירות בלי לשאול אחרים אם הם מסכימים?
זו שחיתות נוראה!

מלבד זאת, לשיטתך, האם אתה בטוח שאינך יורה על יהודים? הרי יש חיילים שלנו
מחופשים לערבים הפועלים בשטח. דע לך שזה קרה כבר כמה פעמים, אבל מחמלת
יהודים על יהודים לא עשו מזה עניין. כאשר מסתערבים פועלים בשטח, הם עושים
אלף תיאומים, ומוודאים שכוחות הביטחון שלנו יתנו להם לעבוד בשקט. עתה עליהם
להיזהר ממך ומהדומים לך, שבאים לגאול את המדינה, כי כוחותינו יורים על
כוחותינו. אתה יורה עליהם, והם יירו עליך בחזרה, בחושבם שאתה ערבי מחופש
לישראלי.

בכלל, דע לך שלא כל הערבים רוצחים. יש גם ערבים הגונים. שמא תאמרו: "ערבי
טוב הוא ערבי מת" זו בדיחה לכיתה א'. זו גם לא בדיחה. הכך דנים דיני
נפשות?!

היודע אתה כמה הנך מזיק לנו בזירה הבין-לאומית כאשר הנך צועד באותה דרך של
המרצחים הערבים? ככל שהם טרוריסטים מנוולים, הם זוכים פחות להכרה
בין-לאומית. הרשות הפלסטינית בלי תמיכת אמריקה ואירופה - היא אפס, אין לה
שום תקווה. תמיכתה הולכת ונמסה כיוון שהיא מתנהגת כפרא-אדם. ועכשיו הנך
הולך ומעמיד אותנו במצב דומה. אל תאמר 'לא אכפת לי מאומות העולם' - כי אי
אפשר להתעלם מהמציאות, או כלשון הפוסקים: להכחיש את המוחש. מעשה בתלמיד
שדיבר בהתלהבות נגד התחשבות בגויים, משך אותו רבנו הרב צבי יהודה בצד
ושאלו: "באמת?! אין להתחשב בהם כלל?!" עתה המציאות היא שאותם פלסטינים
רוצחים, מכניסים לעצמם גול עצמי. עכשיו, אתה סתם יורה על ערבי שנוסע עם
אשתו וילדיו - גורם לנו נזק נורא. מי מינה אותך? מי ביקש זאת ממך? בביתך,
עשה כרצונך. ברשות הרבים הציבורית, אינך לבד, ואיננו נותנים לך רשות להרוס
דברים שבנינו בעמל רב.

גם האמירה "צה"ל אינו עושה את מלאכתו" היא הוצאת שם רע!! צה"ל, משמר הגבול,
המשטרה, השב"כ, המסתערבים - עובדים יומם ולילה, מסתכנים ועוצרים רוצחים
ועוזריהם, למאות ולאלפים. אותם מחבלים אינם בור בלי תחתית. אנו נתפוס את
כולם, נעצור אותם או נהרוג אותם. כמובן לכל רב מרצחים יש מחליף, אך הוא
באיכות פחות טובה, הוא פחות יעיל, עד שהוא לומד להכין חומר נפץ הוא מפוצץ
עצמו.

איזו בושה וחרפה להיות כפוי טובה כלפי צה"ל. כמובן, הוא עוד לא גמר את
מלאכתו. אך יום יום הוא מוסיף והולך, עד שיתפוס את כולם. בינתיים הוא
מרתיע. כל מחבל יודע שלא יוכל לישון בשקט, הוא רועד שישלפו אותו באמצע
הלילה בפיז'מה ויעמידו אותו למשפט. צה"ל עובד קשה, ואתה מפריע לו.

אתה יורה, בורח הביתה, ואחרים סובלים בגללך. אחרי הפיגוע שלך, באים הרוצחים
ויורים עלינו, המתנחלים. תודה רבה לך. שמא תאמר: ובלי זה לא יירו? בוודאי
שכן, אך כך הם יורים יותר. וכי אין הבדל אם נהרגים עוד כמה יהודים?! אמור
זאת לאלמנות וליתומים!

נכון, גם כשצה"ל עושה פעולה ומסכל מרצח, הם באים להתנקם בנו. אבל כך מנהלים
מלחמה. אבל את צה"ל - אנחנו שלחנו. אנו יודעים ומקבלים. אנחנו מעוניינים
ואיננו מתגמדים, אך אותך - לא שלחנו.

לא ביקשנו ממך לפגוע בערבים. ואפילו לא לפגוע ברכוש שלהם, כי מחר יפגעו
ברכוש שלנו. לא שלך - אלא שלנו. אתה תהרוג כבשים שלהם, מחר הם יהרגו את
הכבשים שלנו. שמא תאמר: וכי בלי זה, אינם הורגים את הכבשים שלנו? אכן -
הורגים גם הורגים. אך הכבשים שלנו יקרות לנו, ואיננו רוצים שייהרגו יותר.
ולא מינינו אותך הורג-כבשים. מי שמך?!

פרט לכך שכל זה סתם לא מוסרי, סתם רצח, בלי שום הצדקה הלכתית. מלחמה בין עם
לעם - זה שונה. יורים ולא תמיד יודעים איפה הכדור נופל. כלומר - מלחמה בין
שתי מדינות. לא כן המצב עתה. אוי ואבוי אם תאמר שעתה יש מלחמה בין מדינות:
מסרת את יהודה ושומרון בידי הפלסטינים, זה האסון הכי גדול. לא. הכל ארץ
ישראל, הכל מדינת ישראל, לכן אנו מתפקדים עם כוחות הביטחון כבתוך מדינה.
בכל מדינה יש מתפרעים, מהומות, ושכונות בהן שוטר אינו נכנס לבדו.

זה הכלל, אינך רוכב בודד במדברות טקסס או אריזונה. אינך לבד. אנחנו פה ואתה
מפריע לנו. אתה מפריע לצה"ל. אל תחליט בשבילנו. אדם צריך קצת שכל וקצת
ענווה ולא לחשוב שהוא מציל את הכל.

בע"ה נקווה לטוב.

