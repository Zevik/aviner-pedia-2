---
title: "שמות שונים - שאלות (שו\"ת)"
type: "שו\"ת"
---

\[מקורות ע"י הרב מרדכי ציון\]

**מיה**

ש: האם אפשר לקרוא לילדה מיה?

ת: המקור של השם הוא מגויים. אך יש שמכוונים: מ-יה - מ-ד'.

**שני**

ש: האם יש בעיה בשם שני? האם הוא מעורר דינים?

ת: לא. חוט השני הציל את רחב, בבגדי כהונה יש שני, חוט שני נקשר לזרת, אשת
חיל – כל ביתה לבוש שנים.

**שירה**

ש: האם אפשר לקרוא לבת בשם שירה?

ת: שם מעולה.

\[מובא בס' 'דרך שיחה' (ח"ב עמ' שכ) שנשאל הגר"ח קניבסקי, האם מותר לקרוא
לבת בשם שירה, וענה שאין טוב ליתן שמות חדשים – רשם מ"צ.\]

**נויה**

ש: רב גדול אמר ששמה של ביתי, נויה, זה לא שם. מדוע? מה לא בסדר בשם הזה?

ת: השם בסדר גמור.

**מיכאל**

ש: אמרו לנו לא לקרוא לבנינו מיכאל כי זה שם של מלאך.

ת: אין לזה מקור בגמרא ובפוסקים. זה שם טוב. כך גם השמות רפאל, גבריאל
ואוריאל.

**קסם**

ש: נולדה לנו בת וחשבנו לקרוא לה: קסם. מה חוות דעתו של הרב?

ת: אין איסור, אך עדיף שלא, מפני שאין קסם בישראל (שו"ת שאילת שלמה א שלא.
ב ר).

**מתן**

ש: האם אפשר לתת את השם מתן?

ת: מותר. מוזכר בתנ"ך שהיה מתן שהיה רשע, אבל מי שנותן את השם מתן, לא
מתכוון לזכר אותו רשע, אלא הכוונה היא שד' נתן לו מתנה.

\['דרך שיחה' (ח"א עמ' עמ' לב): פעם אחת ביקשו מהגר"ח קניבסקי ברכה עבור
בחור בשם מתן, ומיד הגיב: "זה שם של רשע!", ואמר לשון הפסוק במלכים (ב יא,
יח) "ואת מתן הכהן הבעל הרגו לפני המזבחות", והוסיף שצריף לשנות השם מ"מתן"
ל"נתן" – רשם מ"צ.\]

