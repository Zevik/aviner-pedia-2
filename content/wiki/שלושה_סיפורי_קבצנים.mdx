---
title: "שלושה סיפורי קבצנים"
type: "מאמר"
---

## שלושה סיפורי קבצנים

מעשה באיש עשיר וחשוב אך רע לב שחמד עבור בנו את בתו של איש אציל ועני.
כמובן האציל לא רצה בו עבור בתו הצדקת, אך פחד לסרב מחשש שאותו עשיר יציק

לו עד מוות, לכן אחז בתחבולה ואמר לבן: אסכים בתנאי שבמשך שנה תתנהג כקבצן
ותחזר על הפתחים. הבן הסכים וכך נהג שנה. בתום שנה אמר האציל לעשיר: עתה על
בנך לחדול מהיות קבצן, אלא ללמוד מקצוע ולהתפרנס בכבוד, כי כמובן לא אסכים
לתת בתי לקבצן. אמר הבן: איני מסכים .עד שלמדתי מקצוע זה הקל והנחמד, אוותר
עליו?! וכך הציל האציל את בתו. מוסר הסיפור: קבצן נשאר קבצן.

סיפר שני, אמיתי הפעם. מעשה בשני אחים, אחד קבצן קבוע בכותל, השני איש
עסקים עשיר. הוא אמר לאחיו: אתה חרפת המשפחה. חדל לך ממקצוע בזוי זה. אתן
לך חצי מליון שקל שתפתח לך עסק. השיב הקבצן: אל תדון את חברך עד שתגיע
למקומו. כעס אחיו: מה זאת אומרת?! לא רק שהנך מתנהג בצורה מחפירה, אלא אתה
אומר הבלים! השיב הקבצן: אל תשפוט אותי, מעולם לא היית קבצן, ואינך מבין
לנפש הקבצן. לכן זאת הצעתי: אנא לבש בגדי קבצן ובוא לאסוף נדבות איתי בכותל
רק יום אחד. אם בתום היום הזה, תעמוד על דעתך שמקצועי בזוי, אקבל הצעתך.
בלית ברירה הסכים העשיר, ובמשך יום שלם עמד עם אחיו וקיבץ נדבות. הם סמכו
שהם מסיימים את הניסוי בשעה 17:00. אז אמר הקבצן לאחיו: נגמר הזמן, הולכים
הביתה. אך באותו רגע התקרבה קבוצה של אמריקאים עשירים.

אמר העשיר לאחיו: בסדר, אבל רק אחרי אלה... מוסר הסיפור: מי שטועם טעם
הקבצנות פעם אחת, כבר שבוי בה.

סיפור שלישי, גם אמיתי. מעשה בעם גדול, אדיר וחזק, שבגלל עוונותיו גלה
מארצו. מממלכת כהנים וגוי קדוש, הפך לעם בזוי המלקט פירורים מתחת שולחנם של
גויים. בלית ברירה הפך למסכן, לכפוף, לשתדלן, מתרפס בפני גויים, משתחווה
למושלים, מחניף לעשירים. בגלל עקת הזמנים, נעשה פושט יד, שנורר, קבצן. אבל
ד' לא עזב את עמו, ובחסדיו הגדולים החליט שהקיץ הקץ, החזיר אותו לארצו,
ועתה הוא עצמאי, הוא זקוף, הוא לוחם, הוא עשיר עם תקציבים אדירים של עשרות
מליארדים. אבל מה נעשה, קבצן נשאר קבצן, ומי שטעם קבצנות,לא בנקל משתחרר
ממנה. לכן באים גויים, אמריקאים, נוצרים, אוונגליסטים, קרן ידידות
נוצרים-יהודים, ומציעים לנו כמה מליונים, לחינוך או לרווחה, ואנחנו משכנעים
את עצמנו שאנו עניים, מסכנים, כפופים, חנפנים וזקוקים לכסף.

גם הסיפור הזה, הוא לצערנו אמיתי. אך יש עדיין אנשים זקופי קומה שאומרים
להם: שמרו כספכם בשבילם, אנו לא קבצנים: We are not beggars!

- פורסם בשאילת שלמה 362

