---
title: "שו\"ת משיח (מאמרים)"
type: "מאמר"
---

יש ריבוי מקורות כה גדול בדבר המשיח, שאינינו מצליחים למצוא משנה סדורה.

ת: משנה סדורה נמצאת אצל רבנו הגדול הרמב"ם, הלכות מלכים פרקים יא-יב, כפי
שנמצאת אצלו בשאר עניינים.

ש: יש מחלוקות, גוונים ושיטות, כיצד נדע באיזו דרך נמצא האור?

ת: הרמב"ם הכריע בחכמתו הענקית ומסר לנו הלכה ברורה ונקיה.

ש: כיצד נדע מה פשט ומה משל בדברי רבותינו על המשיח?

ת: גם זה נמצא ברמב"ם.

ש: ביאת המשיח היא משל או פשט?

ת: היא פשט. מלך מזרע דוד שדומה לדוד (יא א).

ש: יהיו שני משיחים, משיח בין דוד ומשיח בן יוסף, או רק משיח אחד?

ת: משיח אחד (פרקים יא-יב), אך הוא ימלא שני תפקידים, תפקיד
לאומי-מעשי-צבאי, שמיוחס למשיח בן יוסף, ותפקיד רוחני-מצוותי-קדושתי-מקדשי,
שמיוחס למשיח בן דוד (שם).

ש: המשיח הוא אדם או תקופה?

ת: גם וגם. פרק יא, אדם. פרק יב, תקופה.

ש: האם ימות המשיח הם תקופה ניסית או טבעית?

ת: טבעית. עולם כמנהגו נוהג (יב א).

ש: גר זאב עם כבש, אינו נס?

ת: זה משל. הגויים הם הזאב ואנו הכבש (יב א).

ש: ושאר דברים ניסיים שמוזכרים לגבי משיח?

ת: גם הם משל. והנמשל יתברר כאשר זה יקרה (יב א).

ש: תחיית המתים אינה נס?

ת: תחיית המתים אינה מוזכרת בימות המשיח (פרק יב), זו תקופה אחרת. ואין
לדרוש מהמשיח שיחיה מתים (יא ג).

ש: עולם הבא אינו נס?

ת: ימות המשיח אינם כוללים עולם הבא, אלא מכינים לעולם הבא, על ידי לימוד
תורה וחכמה, ומילוי העולם דעת את ד' (יב ד-ה).

ש: מה יקרה בימות המשיח?

ת: שלושה דברים.

א. אין בין העולם הזה לימות המשיח אלא שעבוד מלכויות – כלומר מלכות ישראל
עצמאית.

ב. ביאת אליהו הנביא שמשיב לב אבות על בנים ולב בנים על אבותם – כלומר
תשובה.

ג. מלחמת גוג ומגוג – כלומר מלחמת הגנה על מלכות ישראל (יב ב).

ש: מה קודם, אליהו או משיח?

ת: אינינו יודעים. הפסוקים סתומים ולחכמים אין מסורת בנדון (יב ב).

ש: למה נושא זה אינו ברור?

ת: כי אין זה דבר עקרוני באמונה (יב ב).

ש: יש ענין בלימוד אגדות על ימות המשיח?

ת: לא. הן לא מוסיפות לא יראת ד' ולא אהבת ד' (יב ב).

ש: מתי יבוא משיח?

ת: איננו יודעים. ולא יעסוק אדם בחשבונות אלו. חכמים אמרו: תיפח רוחם של
מחשבי קיצים. אלא יש להאמין בדבר באופן כללי (יב ב).

ש: יש תקופות שונות בימות המשיח?

ת: שתי תקופות. ראשית ימות המשיח, שכוללת כינון מלכות ישראל, מלחמות,
תשובה(יב ג), ושכלול ימות המשיח, שכולל התבססות מלכות ישראל .

ש: האם יהיה עדיין עוני בימות המשיח?

ת: בשלב הראשון כן, בשלב השני כל המעדנים יהיו מצויים כמו עפר (יב ד).

ש: האם החלוקה לשבטים תחזור?

ת: כן. בשלב השני. המשיח יודיע ברוח קודשו לאיזה שבט שייך כל אחד (יב ג).

ש: המשיח יהיה נביא?

ת: אין זה מוזכר ברמב"ם. אבל רוח הקודש כן תנוח עליו. ועיין רמב"ם בסוף
הלכות תשובה שמדרגתו תהיה קרובה לזו של משה רבינו.

ש: ואז גם כל המין האנושי יתמלא דעת ד'?

ת: כן. כי מלאה הארץ דעת את ד' כמים למים מכסים (יב ה).

ש: למה אנו מתאוים לימות המשיח?

ת: לא כדי לשלוט על העולם, לא כדי לאכול, לשתות ולשמוח, אלא כדי להיות
פנויים לעסוק בתורה ובחכמה ולזכות לעולם הבא (יב ד).

ש: מה תפקידו של המשיח?

ת: להחזיר מלכות דוד לממשלתה הראשונה (יא א).

ש: קיבוץ גלויות יהיה לפני המשיח או לאחריו?

ת: חלק יהיה לפני כן, שהרי הוא יהיה מלך (יא ד) ואין מלך ללא עם. וחלק יהיה
בתפקידו לקבץ נדחי ישראל (יא א. יא ד). וכשתתישב מלכותו, כולם יתקבצו (יב,
ג).

ש: האם המשיח אמור לעשות ניסים?

ת: לא (יא ד).

ש: איך נדע מי משיח?

ת: בשני שלבים. חזקת משיח ומשיח ודאי. כדי להיות בחזקת משיח, יש ששה תנאים:
א. מלך. ב. מבית דוד. ג. הוגה בתורה – כמו דוד. ד. מקיים מצוות – כמו דוד.
ה. מנהיג את האומה על פי תורה. ו. לוחם מלחמות ד' (יא ד).

ש: וכיצד נדע שהוא משיח ודאי?

ת: עוד ארבע תנאים: א. עשה הנ"ל והצליח. ב. בנה מקדש במקומו. ג. קיבץ נדחי
ישראל. ד. ניצח כל האומות שסביביו (יא ד ובצנזורה).

ש: ואם לא הצליח?

ת: אז הוא לא היה משיח, אלא מלך מבית דוד כשר ושלם (יא ד).

ש: והאם הוא מת?

ת: אם הוא סיים עבודתו, הוא היה משיח, אם לא, לא היה משיח (יא ד).

ש: מדוע ד' מאפשר אי הצלחה?

ת: כבכל החיים שלנו שיש נסיונות, ומטרתם לזכך ולצרף אותנו (יא ד).

ש: ישו הנוצרי טען שהוא משיח.

ת: הוא היפך של משיח. המשיח אמור לגאול ולהושיע את ישראל, לקבץ נדחיהם
ולחזק מצוותם. זה גרם לאבד את ישראל בחרב, לפזר שאריתם ולהשפילם, ולהחליף
את התורה ולהטעות את רוב העולם לעבוד אלוה מבלעדי ד' (יא ד צנזורה).

ש: מה ההוכחה שניסים אינם תנאי להיות משיח?

ת: רבי עקיבא, שהיה חכם גדול מחכמי המשנה וכל חכמי ישראל, דימו שבר כוכבא
הוא משיח, עד שנהרג בעוונותיו, ואז התברר שאינו משיח, ולא ביקשו ממנו שיעשה
אותות ומופתים (יא ג).

ש: כיצד יתכן שרבי עקיבא וחכמים טעו?!

ת: הם לא קבעו שהוא משיח ודאי, אלא "דימו" שהוא משיח, כלומר חזקת משיח, אלא
אם כן יתברר להיפך (יא ג).

ש: מה דין מי שטוען שהמשיח חייב לעשות ניסים?

ת: הוא מוסיף על התורה וגורע ממנה, אך התורה היא לעולם ולעולמי עולמים (יא
ג).

ש: איפה כתוב בנביאים שיבוא המשיח? ובתורה?

ת: בנביאים פסוקים רבים. בתורה בפסוק: ושב וקבצך. קיבוץ גלויות שייך לימות
המשיח

ש: והאם אליהו הנביא יוכל לשנות תורה?

ת: לא, אלא אדרבה הוא בא להחזיר בתשובה (יב ב).

ש: ומשיח יוכל לשנות?

ת: לא, אדרבה הוא יכפה על העם לילך על פי תורה (יא ד) ויחזק את המצוות (יא
ד צנזורה).

ש: האם בימות המשיח יהיה שלום?

ת: בשלב ראשון תהיינה מלחמות. "...במשיח הראשון שהוא דוד, שהושיע את ישראל
מיד צריהם, ובמשיח האחרון, שמושיע את ישראל באחרונה" (יא א). "וקרקר כל בני
שת - זה המלך המשיח, שנאמר בו: ומושלו מים עד ים" (שם). "זה המלך המשיח
שנאמר: ועלו מושיעים בהר ציון ..." (שם). "וילחם מלחמות ד'" (יא ד). "ניצח
כל האומות שסביביו" (יא ד צנזורה). "תהיה מלחמת גוג ומגוג" (יב ב). בשלב
שני יהיה שלום. "באותו זמן לא יהיה שם...מלחמה" (יב ה).

ש: האם משיח יתקן גם את כל העולם כולו?

ת: כן. "לעבוד את ד' ביחד" (יא ב).

- פורסם בשאילת שלמה 586

