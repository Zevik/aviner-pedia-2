---
title: "חנוכה, חרדי או חילוני?"
type: "מאמר"
---

## חנוכה, חרדי או חילוני?

\[הרב שלמה אבינר\]

**א.**

\- אבא איך ניצחנו את היוונים?

\- בעזרת ד', כמובן.

\- וד' עזר למי?

\- לחשמונאים, כידוע.

\- מי הם היו?

\- "כהניך הקדושים" ("על הנסים"), צדיקים גדולים.

\- לא חיילים?

\- כן... חיילים... חיילים.

\- הם לחמו עם נשק?

\- כן... עם נשק...

\- אז הם היו חילוניים או לאומיים-דתיים?

\- מה פתאום? היו חרדים!

\- חרדים הלכו לצבא?!

\- אז, הלכו...

\- בשביל מה?

\- בשביל להציל את עם ישראל כמובן.

\- אז למה אנו לא הולכים?

\- לא צריך. התורה שאנו לומדים מגִנה עלינו.

\- אז לא צריך צבא?

\- לא! התורה מגנה.

\- ובזמן החשמונאים, התורה לא הגנה עלינו?

\- בוודאי הגנה. לכן ניצחו בזכות התורה.

\- אז למה הם לחמו עם נשק?

\- כי... בזכות התורה... ניצחו בנשק.

\- אז למה שלא נלך לצבא וננצח בזכות התורה?

\- לא צריך. החילוניים והלאומיים-דתיים הולכים והם מנצחים בזכות התורה
שלנו.

\- אז למה החשמונאים לא ישבו ללמוד תורה, ואז החילוניים והלאומיים-דתיים של
אז ינצחו בזכות התורה?

\- לא היו. אז היו כולם חרדים.

\- החשמונאים לא היו לאומיים-דתיים?!

\- חלילה. זו המצאה חדשה: מוסיפים לתורה - לאומיות.

\- מה זה לאומיות?

\- מדינה וצבא, דברים כאלה.

\- והחשמונאים לא לחמו בצבא ולא הקימו מדינה?

\- כן... אולי לא רצו ממש... אבל לא היתה ברירה.

\- ועכשיו יש ברירה, שלא יהיה צבא? הרי יש לנו אויבים!

\- אמרתי לך. ללמוד תורה, ואז ד' יעשה נס ויחסל את כל האויבים.

\- אז למה ד' לא חיסל את כל האויבים בזמן חנוכה? אולי לא למדו תורה?

\- חלילה. עובדה ש"עמדה מלכות יוון הרשעה על עמך ישראל להשכיחם תורתך
ולהעבירם מחוקי רצונך" (על הנסים").

\- אז אם החשמונאים לחמו, הם היו לאומיים-דתיים?

\- חלילה. חלילה. הם היו חרדים... לגמרי חרדים...

**ב.**

\- אבא איך ניצחנו את היוונים?

\- על ידי צבא, כמובן.

\- היה לנו צבא אז?

\- לא... החשמונאים ארגנו...

\- ולמה לא ארגנו קודם? מה קרה?

\- היוונים לא נתנו ליהודים לקיים מצוות, שבת ודברים כאלה.

\- דברים של דתיים?

\- כן.

\- אז בגלל זה יצאנו למלחמה?

\- כן, הדתיים עושים עניין מכל דבר, הפגנות ומלחמות.

\- אז החשמונאים שלחמו נגד היוונים היו דתיים?

\- חלילה. הרי אתה יודע שדתיים לא הולכים לצבא.

\- אז אולי החשמונאים היו דתיים-לאומיים?

\- חלילה. זו המצאה חדשה, להוסיף דת על הלאומיות.

\- מה זה מפריע?

\- ודאי מפריע. הדת מבלבלת ומחלישה את הלאומיות והצבאיות, שהם דברים טובים
ובריאים.

\- אבל אמרת שהמרד פרץ מפני שהחשמונאים רצו לקיים מצוות?

\- אז מה?

\- אז אם הם הלכו עם הדת, איך ניצחו?

\- אני יודע? האל עזר להם...

\- יש דבר כזה?

\- ודאי לא. התכוונתי שהם חשבו שהאל עוזר להם, אז הם ניצחו...

\- אבל דווקא המתבוללים בתרבות יוון לא לחמו?

\- כמובן, הם היו בעד יוונים!

\- אז לא היו לאומיים? ודווקא הדתיים היו הלאומיים!

\- אז מה?

\- אז למה שלא נהיה דתיים ואז נהיה יותר לאומיים?

\- עכשיו זה שונה. צריך להיות לאומי חילוני, זה הכי בריא.

\- אבל אני מבין שהחשמונאים היו דתיים-לאומיים?

\- חלילה. הם היו חילוניים... אולי חילוניים מסוג אחר... אבל לגמרי
חילוניים.

- 

(על פי קטע אנונימי שהעביר לי חבר)

צפייה בשיעור יומי קצר מצולם video.maale.org.il

