---
title: "בדיקה ומכירת חמץ (שו\"ת)"
type: "שו\"ת"
---

\[מקורות ע"י הרב מרדכי ציון\]

**בדיקת חמץ בספרים**

ש: האם חייבים לבדוק חמץ בספרים?

ת: יש שהחמירו, אך מן הדין לא חייבים, אלו פירורים פחות מכזית, אלא אין
להשתמש בהם בשעת אכילה. בפירורים פחות מכזית אין עוברים בבל ייראה ובבל
יימצא (ועיין שו"ת אגרות משה או"ח ח"א ס' קמה), אבל כמובן הם אסורים
באכילה, ואף אם נופלים במזון, אינם בטלים אפילו באלף. מסיבה זו, ביחס למנהג
להחביא פתיתי לחם לפני בדיקת חמץ, יש להקפיד שיהיו הפתיתים פחות מגודל זית,
כך שאם לא ימצא אותם, לא יצטרך לטרוח הרבה לחזר אחריהם, ויסמוך על ביטול
החמץ שמבטל אחר הבדיקה (שו"ת יחוה דעת א קמט).

**הנחת פתיתים בבית הכסא לבדיקת חמץ**

ש: האם מותר להניח מעשרת הפתיתים בבית הכסא, כיון שממילא לא אוכלם?

ת: לא כבוד מצוה.

\[כדומה, השיב הג"ר יוסף ליברמן, בעל משנת יוסף: "לענ"ד, לא יעשה כן, שלא
יהיו מצוות בזויות עליו, והרי מקיים בהם מצות בדיקת חמץ. וכתבו האחרונים,
שלכן מניחים הפתיתין, שלא תהא ברכתו לבטלה, דהיינו שזו עיקר מצות בדיקה.
ונהי נמי שחייבים לבדוק גם בבית הכסא, שמא נתגלגל חמץ לשם ע"י סיבה, או
ילד, אבל לא באותו חמץ שמכינו לקיים בו עיקר המצוה" (גם אני אודך מהג"ר
גמליאל הכהן רבינוביץ עמ' רנד-רנה) – רשם מ"צ.\]

**שכח מכירת חמץ**

ש: שכחתי מכירת חמץ. מה לעשות?

ת: אולי הרב שלך עושה עבור כל מי ששכח, כך אני הדל עושה.

**מכירת חמץ בטלפון**

ש: האם אפשר למכור חמץ בטלפון, ומה עם הקניין?

ת: כן. שליחות לא צריכה קניין (רמב"ם, הלכות מכיר סוף פ"ה). וכן במכתב או
באינטרנט או במסרון.

\[וכן החזו"א והסטייפלר לא נהגו לעשות קנין סודר בשעת מינוי שליח למכירת
חמץ ע"פ דברי הרמב"ם. אורחות רבנו ב יג. אך הגרי"ד סולוביצ'יק היה מדקדק
מאוד במנהג זה, כי הרי הרמב"ם בעצמו הזכיר מנהג זה והסבירו. נפש הרב קעט.
מפניני הרב רכ – רשם מ"צ.\]

**בדיקת נשים לפסח**

ש: בספר חיי אדם כתוב לא לסמוך על בדיקת נשים בפסח. קיט יז. למה?

ת: כי מרוב טרדה ועומס, אינן מצליחות להתגבר על הכל. אך בימינו אפשר לסמוך
עליהן יותר מאשר על גברים.

**בדיקת חמץ**

ש: האם אפשר לבדוק בעזרת פנס?

ת: כן. אך נר עדיף (שו"ת שאילת שלמה א רט 3. ב קמא).

