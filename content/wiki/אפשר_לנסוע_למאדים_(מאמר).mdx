---
title: "אפשר לנסוע למאדים? (מאמר)"
type: "מאמר"
---

ש: ראיתי באתר Conversation שמדען בריטי, אנדרו קואטס Andrew Coates, ממליץ
לא לנסוע לכוכב מאדים, מחשש הידבקות זיהומית. האם נסיעה למאדים היא דבר
מציאותי או מדע בדיוני?

ת: באמצע. כבר ששים שנה אנשי מדע רצינים, וגופי מחקר ממשלתיים, אמריקאים,
רוסים, איחוד אירופיים מחפשים דרכים להטיס אנשים למאדים. גם נאס"א.

ש: אז למה לא מבצעים זאת?

ת: יש קשיים גדולים מאוד. א. כלכליים, זה יעלה עשרות מיליארדים. ב.
בריאותיים. זו נסיעה ארוכה, חצי שנה הלוך חצי שנה חזור, של חשיפה לקרינה
קוסמים וקרינה מייננת, של שהייה ממושכת במצב בלי כבידה, של נזק פסיכולוגי
בגלל בדידות וצפיפות, ובלי שירותי רפואה בשעת צורך.

ש: אכן, האם זה מוצדק להוציא עשרות מיליארדים לטיול על מאדים במקום לתת
לעניים?

ת: עקב המחקר שם, המדע יתקדם, ובסוף זה גם יעזור לעניים. אמנם, יש גם אפיקי
מחקר אחרים, גם באסטרופיזיקה. למעשה העלות הגבוהה, היוותה מחסום פעמים
מספר.

ש: באשר לבעיות הבריאותיות, האם אי אפשר להכשיר אנשים על פני כדור הארץ
למצבים כאלה, כמו שמכשירים טייסים?

ת: בודאי אפשר, ועושים את זה. אסטראונוטים נכנסו למבנה סגור לשנה-שנתיים
כסימולוציה לנסיעה למאדים. גם באזור מצפה רמון ,הוקם השנה מתקן המחקה את
השהייה על פני מאדים. אגב, אפשר בתוך החללית ליצור כבידה מלאכותית.

ש: כמה זמן מתוכנן שישהו במאדים?

ת: שנה, שנתיים. יש גם תוכנית מוזרה שיסעו לשם ולא יחזרו לעולם. זה חד
כיווני, של חברת Space X.

ש: ואנשים מוכנים?!

ת: כן! היו 700 מועמדים עבור 4 מקומות לטיסה הראשונה.

ש: ומה הם יעשו שם?!

ת: יהיה להם נעים שם. יש אפילו תוכנית שאפתנית להפוך את כוכב מאדים למקום
נוח לאדם לחיות...

ש: יש שם אוויר לנשימה?

ת: לא. אז יגורו במבנים סגורים, או יצליחו לשנות את האטמוספירה של מאדים.

ש: למה שם אין אטמוספירה ולנו יש?!

ת: היא ברחה עקב אבדן השדה המגנטי.

ש: מתי זה קרה?

ת: לפני 4 מיליארד שנה.

ש: אבל העולם נברא לפני 5778 שנה?!

ת: זה עולמנו, כלומר עולמנו האנושי של אדם בצלם אלהים. אבל היו עולמות לפני
כן, וחז"ל אמרו שהקדוש ברוך הוא היה בונה עולמות ומחריבן.

ש: אז גם אם ניצור אטמוספירה, היא שוב תברח...

ת: נכון. זה עדיין בדיוני. קוראים לזה הארצה, כלומר הפיכת הסביבה שם לזו של
כדור הארץ.

ש: עוד שאלה, בשביל נסיעה כה ארוכה, צריך טונות של דלק?

ת: כמויות עצומות. התיכנון הוא ליצור על פני כוכב מאדים דלק לנסיעה בחזרה.
זה יקח שנה בערך.

ש: נחזור לענייננו. מנין לאותו מדען שיש סכנת זיהום?

ת: הוא לא אומר בודאית. זה חשש. גילו אגם מים מלוחים תת קרקעי, ושם חיים
יכולים להתפתח, כגון חיידקים, שהם מסוכנים לאדם. לכן, בינתיים עד שיגמרו
לחקור, אין לנסוע לשם.

ש: על פני מאדים אין מים?

ת: לא. רק בקטבים יש קרח. שם חיים לא יכולים להתפתח. זו הפעם הראשונה
שמגלים מים נוזלים.

ש: שאלה כללית: האם יש חיים ביקום מלבד כדור הארץ?

ת: אינינו יודעים. עד כה, לא מצאנו כלום. לא ראינו שום דבר בצילומים. גם על
מטאוריטים שנפלו על פני כדור הארץ לא מצאו סימני חיים.

ש: יש סופר בשם אריך פון דניקן שהוכיח נוכחות חייזרים שבאו מכוכב אחר?

ת: הבלים.

ש: ומה כתוב בתורה שבכתב ושבעל פה?

ת: שום דבר. זה לא הנושא של התורה, אלא לעבוד את ד' ולעשות את הטוב. כמובן,
אם הקדוש ברוך הוא רוצה, הוא יכול לברוא חיים על כוכבים אחרים, אפילו חיים
תבוניים כמו אלו של האדם.

ש: וגם שם יהיה עם ישראל ותורה?

ת: הכל כרצון ד'. אם איני טועה, הרלב"ג בספרו מלחמות ד', דן בנושא של
יצורים תבוניים על כוכבים אחרים.

ש: אם הם תבוניים, אי אפשר ליצור קשר איתם?

ת: ניסו.

ש: זו בדיחה?

ת: לא. זה מחקר רציני של סטי Seti להקשיב לאותות מן החלל ולשלוח אותות, אך
עד היום לא קיבלנו תשובה. כמובן, זה לא אומר כלום.

ש: יש מדרש על הפסוק "אורו ארור יושביה כי לא באו לעזרת ד', לעזרת ד'
בגיבורים" (שופטים ה כג), שהכוונה לתושבי כוכב מסויים.

ת: זה משל.

ש: וכן כתוב בפתיחתא דאליהו: "ובראת שמים וארעא וכוכביא ומזלי, ובארעא
דשאין ועצים ונונין ובני נשא", אז רק על פני הארץ נברא ולא על פני כוכבים
אחרים.

ת: אין פה הוכחה. אולי הפירוש הוא שעל זה יש לנו להודות. אגב, היה הוגה בשם
ג'יורדנו ברונו Giordano Bruno, שטען שיש עוד יצורים תבוניים ביקום והכנסיה
שרפה אותו.

ש: כמו שרצו לעשות לגליליאו.

ת: כן. זו אותו תקופה, אך גליליאו הצהיר שהוא חוזר בו, והוא סירב.

ש: אם כן, נוצר מצב עצוב שבינתיים אי אפשר לנסוע למאדים?

ת: נינחם בבנין הארץ.

\[ועיין בספר של הרב "נר באישון לילה", בערכים: אסטרוביולוגיה, חוצנים,
סטי, עב"ם, תבונה חוץ ארצית

- פורסם בשאילת שלמה 562

