---
title: "תג מחיר (מאמר)"
type: "מאמר"
---

**שאלה:** מה דעת הרב על פעילות "תג המחיר" של מתיישבי יש"ע הפורעים בערבים
וברכושם, המפרים חוק כתגובה לפינוי מאחזים?

**תשובה:** קודם כל, האם יש לפנות מאחזים בלתי חוקיים? כבר נשאל על כך מרן
הרב קוק על ידי הנציב העליון: האם כבודו תומך בעלייה בלתי חוקית לארץ כנגד
הוראות המנדט הבריטי? ענה לו מרן הרב קוק: כשיש סתירה בין החוק הלאומי ובין
החוק הבינלאומי, החוק הבינלאומי קובע. אמר הנציב העליון: אינני מכיר חוק
בינלאומי המתיר עליית יהודים לארץ.

אמר מרן הרב קוק: התנ"ך, הוא בינלאומי. כתוב בתנ"ך שארץ ישראל הינה שלנו.
הוא הדין לגבי הספר הלבן, והוא הדין במקרה שלנו. כיון שארץ ישראל הינה שלנו
אין דבר כזה מאחז בלתי חוקי. מצווה להתיישב בכל רוחב ארצנו, כמו שכתוב
ברמב"ן: שלא נניח ממנה מקום.

המאבק על ארץ ישראל הינו בנפשותינו, אך צריך לנהל אותו בצורה נכונה. "תג
מחיר" נגד הערבים בנידון שלנו הוא דבר שאינו נכון הן כלפי ערבים והן כלפי
יהודים. כלפי ערבים, ישנם ערבים רוצחים, ישנם ערבים עוזרי רוצחים וישנם
ערבים שלא עשו שום דבר רע. גם אם נחליט שמתייחסים לכל הערבים כקבוצה אחת,
כמו במלחמה שלא מבחינים בין צדיק לרשע, זה צריך להיעשות ע"י כל עם ישראל
ולא ע"י יהודי פרטי. מה שאדם עושה בתוך כותלי ביתו, לא נגד אחרים, הוא לא
צריך לתאם עם אחרים.

אבל מעשה ציבורי השייך לכולם, צריך לתאם עם כולם. הרי אינך חי לבד בארץ,
אלא עם אנשים אחרים, ואחרים יכולים לחשוב אחרת ולהיפגע. אני רגיל לצטט את
אותו יהודי אמיץ שחדר אל הכנסייה והרג את האיקויזיטור הגדול טורקמדה בזמן
פרנדו ואיזבלה. מעשה אומץ, אבל אח"כ עשו פוגרומים בשל כך והרגו אלפים
אלפים. אחרים יכולים להגיד: מדוע אתה מחליט בשבילנו בלי לתאם איתנו? זה
הכלל: במה שנוגע לכל עם ישראל, צריך להיות מתואם עם העם.

כשעושים פעולה המתואמת עם עם ישראל יש לבדוק האם פעולה זו תקרב את עם ישראל
לא"י או תרחיק. בשביל זה צריך לדעת הכין עומד עם ישראל. עם ישראל אוהב את
הצבא, מעריך את הצבא ומבין שהצבא נותן לו קיום. מי שפועל כנגד הצבא, מעליב
את הצבא, עוקף את הצבא ומתנגש עם הצבא, גורם שהעם יאמר לאותה הקבוצה: לא
לנו היא.

זה הכלל: המלחמה על ארץ ישראל היא מלחמה גדולה, אך צריך לפעול בדרך הנכונה
ואין עושים מצווה ע"י דבר שאינו טוב.

חזק ואמץ בעד עמנו ובעד ערי אלהינו.

