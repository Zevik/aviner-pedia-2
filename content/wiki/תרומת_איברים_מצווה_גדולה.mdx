---
title: "תרומת איברים מצווה גדולה"
type: "מאמר"
---

## תרומת איברים מצוה גדולה

\[מ"באהבה ובאמונה"\]

**שאלה: יש עתה יזמה גדולה לחתימה על כרטיס תרומת איברים אחרי המיתה בשם
'בלבבי' בראשות רבנים גדולים ורבים. האם מותר?**

תשובה: בודאי, אין כאן שאלה. ודאי זו מצוה גדולה, המצוה הכי גדולה שיש:
הצלת נפשות שעבורה עוברים על כל התורה כולה, כמעט, חוץ מיוצאי דופן.

נכון שיש בעיה של קבורת המת, כבוד המת והנאה מן המת, אך ודאי כל אלה נידחים
מפני פיקוח נפש, ובמיוחד שיש אומרים שזו הנאה מן המת המותרת, וזה עצמו גם
כבוד המת.

כמובן, יש להיות בטוח שהמת באמת מת. ואכן זה מבוסס על פסיקה של הרבנים
הראשיים לישראל, הגר"א שפירא והגר"מ אליהו, שבעצמה מבוססת על פסיקת הפוסק
הגדול הגר"מ פיינשטיין שמוות מוחי הוא מוות. כלומר מותו כל המוח, כולל גזע
המוח, גם אם האדם מונשם ועקב זה גם הלב עדיין פועם, כי באמת מנשימים גוויה.
זה הכלל: מוות מוחי הוא מוות. לא מדובר שגזע המוח עדיין חי, שאז האדם מכונה
צמח,pvs , ונחשב חי, על אף שאין לו מוח עליון ואין לו מחשבות. אבל אם כל
המוח מת, מה שמוודאים בעזרת בדיקות חמורות, הנהוגות בבתי חולים ותואמות את
ההלכה, אז הוא נחשב מת.

שמא תאמרו שיש צורך בפיקוח רבני – ודאי טוב אמרתם, שהרי אנו בעד פיקוח רבני
לכל דבר. אבל אם תאמרו שהרופאים מרמים והורגים, זו הוצאת דיבה מן הסוג
הגרוע ביותר. לו הייתי רופא המוסר נפשי כל חיי כדי להציל חולים, הייתי נעלב
עד עמקי נשמתי שחושדים כי אני רוצח. במיוחד שלא מדובר באותם רופאים שמבצעים
את ההשתלה ואת קביעת המוות. כלומר, חושדים שצוות א' הקובע את רגע המוות
הינו רוצח כדי שצוות ב' המבצע השתלה יקצור תהילה. זהו דבר שאין לו שחר.
בכלל אין שחר להשערה שיעשו כזאת בבית חולים בלי שזה ידלוף, בלי שאף רופא
יגלה את הדבר.

ודאי בתחום הזה הרופאים הנם נאמנים. לא אמרנו שהם מלאכי השרת, גם הם ככל
אדם עושים לעתים דבר לא ישר, אבל לחשוד שהם רוצחים אינו עולה על הדעת.

ולכן, מה שהיה קיים עד עתה, כלומר ארגון 'אדי', הוא תקין לחלוטין, והקמת
ארגון נוסף אינה נצרכת. אך אם הוא יהיה בפיקוח רבני, ודאי מעולה, ועקב זה
אנשים שלא תרמו עד כה, יתרמו עתה - בוודאי טוב מאוד. היה עדיף שלא נגיע לזה
שיהיו שני ארגונים, אחד כלל ישראלי, ואחד דתי. אך העיקר הוא שיצטרפו
תורמים, שהרי יהודים רבים אינם תורמים אחרי מותם, עקב התנגדותם או התנגדות
משפחתם, ועקב זה אנשים מתים.

יש עתה בארץ כאלף אנשים המחכים לתרומה, ואם לא יקבלוה, חלילה ימותו. גם
בינתיים, רבים מהם חייהם אינם חיים, כגון כשש מאות הנזקקים לכליה מלאכותית
הגורמת לאיכות חיים נמוכה, סבל ועגמת נפש.

בעזרת תרומת איברים, מחדשים לאדם את החיים. הוא מקבל לב חדש, ריאות חדשות,
כליות חדשות. הוא קם לתחייה. לעתים אדם אחד שתורם איבריו,מציל בכך שבעה
אנשים. אני אישית מכיר מקרים כאלה.

לסיכום, תרומת איברים היא מצוה גדולה מאוד. אמנם היא מתקיימת אחרי מותו של
אדם, אך למעשה היא מצילה אנשים.

הארגון הקיים 'אדי' הוא ארגון טוב בעל זכויות מרובות והארגון החדש 'בלבבי'
הוא ארגון טוב שייתן חיים לנפשות נוספות. זה טוב וזה טוב – העיקר להציל
אנשים.

- 

נלקח משאילת שלמה 195

