---
title: "פרשת בהר: הוי זהיר בכבוד אשתך"
type: "מאמר"
---

## פרשת בהר: הוי זהיר בכבוד אשתך

\[עריכה: יוסף אברמסון\]

"לא תונו איש את עמיתו” (ויקרא כה יז). מה שמתפרש כהונאת ממון כלומר לרמות
אדם בעסקים. וגם כהונאה בדיבור, כלומר להעליב אנשים. אסור מן התורה להעליב
אנשים וק"ו שאסור להעליב איש את אשתו. למה ק"ו? כי "עניי עירך קודמים”.
צריך לעשות חסד עם כל העולם וקודם כל לקרובים והכי קרוב זה בן או בת הזוג.
ואסור לפגוע ולצער את כל העולם וק"ו את הקרובים בין איש לאשתו. לכן אמרו
חז"ל "לעולם יהא אדם זהיר באונאת אשתו” (ב”מ נט א). על האדם מאוד ליזהר לא
לפגוע באשתו כי "דמעתה מצויה” (שם). הפירוש הפשוט הוא כי האשה רגשנית
ובוכה.

אבל לא כן מסביר המהר"ל. אלא אם סתם מישהו זר מעליב את אשתו היא לא כל כך
לוקחת ללב כי יש לה מפלט אל מקום אחר. אבל אם זה בעלה שמעליב אותה היא
לוקחת מאוד ללב. כי אז אין לה חוף מבטחים לאן תלך. כמובן גם האשה צריכה
להיות זהירה באונאת בעלה. ודאי עשויים להיות חילוקי דעות, אפשר להתווכח.
אבל כמובן דרך כבוד ואהבה.

ואם לפעמים נכשלים, וזה קורה לכולם, כי אנחנו רק בני אדם, צריך לבקש סליחה.
אבל "לדעת" לבקש סליחה. לא כמו שיש כאלה אנשים המבקשים סליחה ואומרים "טוב
נו, למה אתה נפגע וכו' “. לא רק שהוא פוגע אלא אף שולל את הזכות להיפגע.

סיכום: מאוד מאוד ליזהר בכבוד בן /בת הזוג.

- פורסם בשאילת שלמה 334

