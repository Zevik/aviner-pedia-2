---
title: "מקורות ל\"המחמיר לא לאכול מהיתר מכירה\" (שו\"ת)"
type: "שו\"ת"
---

**מקורות ל"המחמיר לא לאכול מהיתר מכירה"- מאת הרב מרדכי ציון:**

נשאל הג"ר משה פיינשטיין בשו"ת אגרות משה (יו"ד ג, פח) בעניין שיש לאחד חשש
לקבוע מקומו בבני ברק כיוון שבתוך דברי התורה יש פעמים שהוא אומר שלא כדברי
החזון איש זצ"ל. השיב הגרמ"פ: "לא מובן שום חשש בזה, ואדרבה זהו כבודו אשר
מזכירים שיטתו בד"ת ומעיינים בדבריו אף שהמסקנא דחכם המעיין הוא שלא
כדבריו, ולא עלה כלל על דעת החזון איש זצ"ל שלא ימצאו ת"ח שיפלגו עליו ולא
שייך שיקפיד ע"ז, דאדרבה האמת והשלום אהבו כדאיתא ביבמות (יד, ב) על פלוגתא
דב"ש וב"ה, וענין שפתותיו דובבות הוא אף כשמזכירין דברי החכם וחולקין עליו,
אבל ודאי צריך להזכיר בדרך ארץ, ור' יהושע (חגיגה כח, ב) שהושחרו שיניו
מפני תעניותיו לא היה משום שהקשה על דברי ב"ש אלא מפני שאמר בבטול בושני
מדבריכם ב"ש אבל בלשון דרך ארץ ודאי שליכא שום קפידא לא על מה שמקשין על
דברי החכם, ואף לא על מי שחולקין עליו", ומסיק ש"אין לחוש מלהקשות ומלחלוק
על גדולי דורותינו אף הגדולים ביותר אבל באופן דרך ארץ, שלכן ליכא שום חשש
ושום קפידא להשאר בבני ברק ולומר שיעורים, ואדרבה יהיה מליץ יושר בעדך על
שאתה מעיין בספריו".

אם כן הכל עולה בקנה אחד: "והאמת והשלום אהבו". לשם האמת לא צריך להרוס את
השלום, ולשם השלום לא צריך להטות מהאמת.

עוד מובא בספר האיש נגד הזרם משמואל אבידור הכהן (עמ' 304), שכשמרן הרב קוק
עלה לשבת על כיסא הרבנות הראשון שלו, בעיר זוימל, הזמין פיסות קלף בכתב
סופר סת"ם נאה עם פסוקים ומאמרי חז"ל בשבח השלום והאמת, כולל הפסוק "האמת
והשלום אהבו", וקישט בהם את חדר הדיינים שלו ומשעלה לארצנו הקדושה לקח עימו
פיסות קלף אלה, ואמר: "אף על פי שבאותה שעה עדיין לא ידע כי גם כאן, בארץ
חמדתנו, זקוקים להארה מיוחדת של שלום ואהבת אחים".

