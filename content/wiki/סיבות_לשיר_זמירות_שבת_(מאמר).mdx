---
title: "סיבות לשיר זמירות שבת (מאמר)"
type: "מאמר"
---

**א. זמירות לד**'

איפה כתוב שצריך לשיר זמירות בשבת? אלא שדבר כזה פשוט, לא צריך לכתוב. לא
כל דבר שאדם עושה צריך להיות מתוך צווי. הזמירות הם שירה לקב"ה, "שירו לו
זמרו לו" (תהלים קה, ב). על דבר כזה לא צריך לצוות. זמירות שאדם שר לקב"ה
באות באופן טבעי.

בכוזרי (סוף מאמר ב'), החבר מספר למלך כוזר על הפלא שבאומתנו, שאצלנו אנשי
קודש , הלווים, חופשיים מעול הפרנסה ומופקדים על השירה. מזה ניתן לרואות
כמה ששירה זה דבר עליון. אמנם, עונה לו מלך כוזר, בפועל כיום הזמרים הם
אנשים מתחתית החברה האנושית, מה שמראה את נפילת התרבות של החברה הכללית
בדומה לנפילת האומה הישראלית בגלות. אבל כשלעצמה השירה היא דבר נפלא. לכן
אדם צריך להתלהב לשיר ולזמר.

אמנם, הרב צבי יהודה לא היה אוהב זמירות על אוכל, ברבורים ושלו ודגים
ולהתענג בתענוגים. אפשר לאכול אוכל, לא צריך לשיר על אוכל. הוא היה שר
"דרור יקרא" במנגינה של התימנים. אדם יכול לשיר כל היום פסוקי דזמרא לד'.
הרב צבי יהודה היה אומר שפוסקי דזמרא זה כפשוטו – פסוקים שמזמרים. לכן נהגו
כל ישראל בכל הדורות לשיר זמירות.

**ב. לשיר מהלב**

כמה זמירות? זה כבר חשבון אישי, לא כתוב באף מקום. אדם לא צריך להכריח את
עצמו אם הוא לא רוצה לשיר. זה לפי מה שנובע מהרצון הפנימי שלו. אמנם, אפשר
גם לשיר באופן מלאכותי כדי לעורר את הרצון לשיר. כמו שכתוב במסילת ישרים
במידת הזריזות (סוף פרק ז') , אדם מתחיל לשיר באופן חיצוני ומזה הוא נדלק
מבפנים. בכל אופן, אם אדם לא רוצה לשיר, שייקח ספר ויילמד תורה.

אבל זה רק בדיעבד, אם אינו רוצה לשיר. אדם לא צריך לעשות עצמו כזה למדן,
כאילו שאינו פוסק מתלמודו אפילו שנייה אחת. קודם כל צריך להיות יהודי פשוט,
נורמאלי, צנוע, עניו, ששר שירים להקב"ה. שלא יחשוב שהוא כל כך חשוב שאין לו
זמן, כאילו שהעולם עומד דווקא על לימודו, ויש לו דברי תורה חשובים שלא שמעו
מימי יהושע בן נון. אדם צריך להיות צנוע ועניו, וכמו כולם ישיר שירים
להקב"ה.

**ג. קודם תהיה נורמאלי**

הרבה פעמים הרב צבי יהודה היה אומר: קודם תהיה נורמאלי, על גבי זה באה
התורה שמוסיפה מדרגות עליונות של תלמידי חכמים. אבל קודם תהיה יהודי
נורמלי. אדם מתחיל ללמוד תורה, ופתאום הוא שוכח מה זה להיות נורמלי. במקום
להיות על-נורמאלי עם ע', שזה מעל הנורמאלי, הוא נעשה אל-נורמאלי עם א', שזה
לא נורמאלי. צריך להיזהר לא לאבד את תכונות הפשוטות, הישרות והעדינות של
יהודי רגיל. אדם מברך ברכת המזון כמו שצריך, הוא שר כמה זמירות בשבת, הוא
לא מפריע לאחרים, הוא, לכמה דקות, לא מחדש חידושים גדולים בתורה. לא בגלל
זה הוא לא יצמח לתלמיד חכם.

בכל אופן, אם בכל זאת אדם לא רוצה לשיר, שייקח ספר ויילמד תורה בשקט
ובוודאי ובוודאי שלא יפריע לאחרים.

להפריע לאחרים שרוצים לשיר זה לא רק לא נורמאלי - זה כבר איסור מן התורה,
"ואהבת לרעך כמוך".

אמנם נשאל – אולי אני לא מפריע למי ששר, אולי מי ששר מפריע לי? - כמו אחד
שרוצה חלון פתוח ואחד רוצה חלון סגור, מי גורם צער למי? אחד רוצה לישון
מוקדם ואחד רוצה לישון מאוחר, וזה מפריע לזה. אז את זה מכריעים על פי
הנורמאלי. והנורמאלי זה לשיר זמירות ואסור להפריע. אמנם לא לשיר זמירות
ארבע שעות רצוף, אז באמת נחשב שהמזמר מפריע לאחרים, אבל לשיר כמה זמירות
להקב"ה זה הנורמאלי, ככה עשו ישראל כל הדורות. קל וחומר ברכת המזון. תמיד
כשמגיעים ל"במרום ילמדו עליהם ועלינו" מתחילים לסדר את השולחן ולעשות רעש
ולהפוך צלחות וכוסות ואי אפשר לברך ברכת המזון. תסיימו כיהודים נורמאליים.

**ד. בתיאום ובשקט**

אמנם, מלבד עבודת ה' שיש בזמירות, צריך גם עבודת האדם על עצמו, לטהר את
נפשו- גם זמירות לא צועקים. יש כאלה שצועקים ודופקים על השולחנות ולא
שומעים מה שאחרים שרים. אם שרים בשקט, אבל בתיאום, אז זה יוצא יפה. אבל אם
צועקים ודופקים, אחד ממהר קדימה, והשני נסרך אחורה, זה לא זמרה. התיאום היא
מידה טובה, זה מביא להתחברות של כל הנשמות. כמובן, התחברות כל הנשמות זה לא
רק בזה, אבל זה גם בזה. פעם היו מקהלות בארץ ששרו בשקט וזה היה יפה מאוד.
היום כדי לעשות מוסיקה צועקים ומכים, עושים רעש.

גם הזמרים הדתיים המפורסמים עושים רעש: הזמר קופץ ועולה עשן, אור כחול
וירוק מהבהב, והוא קופץ ומסתובב. מה זה?! הרבנים החרדים אסרו את זה. אם זמר
רוצה לשיר שישיר, אבל זה סתם שיגעון. פעם שאלתי את אברהם פריד, שהוא בסך
הכל תלמיד ישיבה עדין, לפשר הדבר. הוא אמר, "אף אחד לא יבוא אם אני לא אעשה
את זה. אז שיר אחד אני שר נורמאלי, ובכל השאר אני עושה דברים כאלה". אצל
זמרים דתיים זה נגד הטבע שלהם, כי הם עדיני נפש, אז הם צריכים לשתות כוסית
של יין לפני ההופעה כדי שהם יהיו מסוגלים לשיגעון הזה.

צריך לשיר בשקט, בנחת, לא באש, לא בכוח, אלא בקול דממה דקה.

