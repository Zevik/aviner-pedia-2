---
title: "פרשת כי תשא - ללמוד את הזולת"
type: "מאמר"
---

## פרשת כי תשא - ללמוד את הזולת

\[עריכה: יוסף אברמסון\]

מהיכן יודעים כי כל אחד יקר לפני רבש"ע? כי רבש"ע אסר לספור יהודים. למה
אסור לספור? כי אם אתה סופר סימן שהיהודי הוא מספר וזה לא נכון. כי כל אחד
הוא מיוחד. לכל אחד יצרים טובים משלו ויצרים רעים משלו. לכל אחד מאבקים
משלו ועבודת ד' משלו. לכן קשה מאוד להכיר את הזולת. אפשר להכיר את התנהגותו
או את חלקי התנהגותו אבל לא ניתן להכיר את מהותו. אפילו אנשים נשואים יחד
שנה, עשר שנים ואפילו חמישים שנה יתכן ואינם מכירים את מה שהשני מרגיש.

יש אומרים שזה בכלל בלתי אפשרי, כי אדם לא יוכל לעולם להתחבר לתודעה
הפנימית של הזולת (Communication of Consciousness). זה בלתי אפשרי! אולם
אנחנו אומרים כי זה אפשרי. אבל בשביל זה צריך ללמוד את הזולת. כמו שאדם
לומד תורה ולהבדיל מתמטיקה כך צריך ללמוד את הזולת, את בן זוגו/בת זוגו.
בגמ' קידושין מופיע דיון לגבי לימוד תורה ולישא אשה, מה קודם (קידושין כט
ב). אחד דרש "לישא תורה וללמוד אשה". "לישא תורה" פירושו חיבור עמוק.
"ללמוד אשה" פירושו ללמוד את השני. בשביל מה? בשביל ללמוד לשמה. איך
לומדים? על ידי שמקשיבים לשני. לא מקשיבים כדי לענות אלא מקשיבים כדי
להקשיב.

- פורסם בשאילת שלמה 378

