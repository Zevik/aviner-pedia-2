---
title: "שו\"ת סמס - דף קד' (שו\"ת)"
type: "דפים קא' - ר' (שו\"תים)"
---

**פאות**

**שאלה:** עקב טיפול כימותרפי כל שערי ינשור. מותר לי לעשות קרחת מראש?

**תשובה:** כן, מלבד הפאות.

**סליחה**

**שאלה:** לבני אדם קשה מאוד לסלוח לזולת, והרי הקב"ה נוהג מידה כנגד מידה.
א"כ כיצד יסלח לנו?

**תשובה:** אכן שאלה גדולה, ועלינו לסלוח כולנו לכולנו. תפילה זכה לרמב"ן.

**לשון הרע וקול אשה**

**שאלה:** מה יותר חמור, לשמוע קול אשה או לשמוע לשון הרע?

**תשובה:** כל אחד חמור מצד אחר.

**שערות בין גבות**

**שאלה:** האם מותר לגבר להוציא את השערות בין הגבות?

**תשובה:** איסור לא ילבש שיש בכל טיפול וטיפוח היופי של הגבר.

**טיפול נגד קרחת בשבת**

**שאלה:** האם מותר לשים ספריי למניעת התקרחות בשבת?

**תשובה:** כן. אין בזה סחיטה ואין בזה משום טיפול רפואי כי אינו מרפא אלא
מונע. כמו כן אין בזה משום לא ילבש, כי אין זה להביא יופי אלא למנוע כיעור.

**תסביך אדיפוס**

**שאלה:** פרופסור באוניברסיטה הסביר שנדב ואביהו שאמרו מתי ימותו משה
ואהרן זה היה תסביך אדיפוס. אפשר לקבל?

**תשובה:** לא. כי חז"ל עצמם שמסרו על זה לא הסבירו כן, והתורה עצמה אמרה
שהם היו אנשים קדושים כמו שכתוב בקרובי אקדש.

**הצלה מאונס**

**שאלה:** אשה ניצלה מאונס. האם לברך הגומל?

**תשובה:** כן. כי יש בזה לפעמים סכנת רצח. לכן אם רוצה - תברך, כי יש נשים
שבכלל לא מברכות הגומל משום צניעות.

**בקבוק מאירוע**

**שאלה:** האם מותר לקחת בקבוק שתיה מאירוע?

**תשובה:** רק באישור בעל השמחה או בעל שירותי ההסעדה.

**הצגה בצניעות**

**שאלה:** אני שחקנית נשויה ומשחקת רק מול נשים בלבד. האם מותר לי להוריד
את כיסוי הראש לצורך ההצגה?

**תשובה:** מן הדין – כן, אבל עדיף שלא, כמו קמחית.

**חרדת קודש**

**שאלה:** האם מותר לי לומר שאני אלקים או נביא דרך שחוק?

**תשובה:** לא. בנושאים האלה צריך חרדת קודש.

**פסיכולוגית**

**שאלה:** אני מחפשת פסיכולוגית טובה?

**תשובה:** שאלי שמות במרכז הסיוע לנשים דתיות 02-6730002.

**תינוק בוכה**

**שאלה:** האם האידיאל הוא לקום תמיד לתינוק בן חצי שנה שבוכה כל שעה וחצי?

**תשובה:** אם אינו חולה, הכי טוב להרגילו בהדרגה שלא, כדי שלא יגדל מפונק.

**פרופ' ליבוביץ**

**שאלה:** רבנו הרב צבי יהודה סלד מפרופ' ליבוביץ. מאילו סיבות?

**תשובה:** קבלת עול מצוות בלי קבלת עול מלכות שמים.

**משפחה**

**שאלה:** אנו זוג נשוי טרי בגרעין תורני, ומרגישים ששם איננו יכולים לבנות
את ביתנו, אך אם נעזוב תיווצר בעיה לגרעין?

**תשובה:** קודם המשפחה ואחר כך האומה.

**השכרת דירה**

**שאלה:** האם מותר להשכיר דירה לזוג לא דתי ואפילו לא בטוח שהם נישואים?

**תשובה:** כן, כי א. לא נותנים להם חפץ שעל ידו הם עושים את העבירה. ב. כי
זה דרך מסחר. ג. העבירה אינה מידית. ד. היא מסופקת.

**כל האוכל דג**

**שאלה:** כתב הרב שאין מקור לאמירה, כל האוכל דג ביום דג ניצל מדג (דין
גיהנם). אבל היא מובאת בשולחן לחם הפנים ממהר"י רקח ח"ד עמ' ג?

**תשובה:** גם הוא אינו מביא מקור.

**רוכב אופניים**

**שאלה:** האם רוכב על אופניים חייב בחבישת קסדה?

**תשובה:** מה שהחוק מחייב.

**שאלה:** החוק מחייב אבל השוטרים לא עוקפים.

**תשובה:** אם אי עקיפה מבטא אישור, בדיעבד לא חייבים.

**טכנולוגיה**

**שאלה:** האם אפשר לתורה וטכנולוגיה ללכת יחד?

**תשובה:** כן. א. אנשי תורה שיעסקו בטכנולוגיה יכוונו אותה לשימוש טוב. ב.
הלימוד הזה גם מיישר את השכל ללימוד התורה ולחיים.

**מכירת רכב**

**שאלה:** מהי סגולה למכירת רכב?

**תשובה:** תשובה, תפילה וצדקה.

**תענית דיבור**

**שאלה:** קיבלתי על עצמי תענית דיבור. שכחתי ודיברתי. האם להמשיך?

**תשובה:** אם לא אמרת בלי נדר, אתה חייב בתענית דיבור, ולכן צריך להשלים
תענית שלמה יום אחר.

**מלאכה לפני תפילה**

**שאלה:** בצבא מותר להתחיל מלאכה לפני התפילה או רק לפני עלות השחר?

**תשובה:** לפני עלות השחר. אבל בשאלות כאלה יש לשאול את הרב הצבאי או את
הקו הפתוח לחיילים של הרבנות הצבאית 057-8175767.

**קודש או חול**

**שאלה:** האם צבא זה קודש או חול?

**תשובה:** זה קדוש כי זו מצוה ועל מצוה אומרים: אשר קידשנו במצוותיו.

**משלחת בפולין**

**שאלה:** אני מפקד בצה"ל ולוחצים אלי לצאת במשלחת לפולין. אני יודע שאסור
לצאת אבל האם בתור מי שמייצג את צה"ל אני שונה?

**תשובה:** לכתחילה אין לצאת. אם נוכחתך הכרחית שם – צא. שאל את הרבנות
הצבאית 057- 8175767.

**מכנסיים לחיילת**

**שאלה:** אני חיילת חובשת הלובשת חצאית. האם בזמן העבודה אני יכולה ללבוש
מכנסיים רחבות מאוד?

**תשובה:** אם זה הכרחי ועם חולצה ארוכה מעל.

**נח"ל חרדי**

**שאלה:** האם עכשיו שיש נח"ל חרדי אסור להתגייס ביחידה אחרת כי דומה לזה
שחכמים גזרו להתרחק מסיכון רוחני?

**תשובה:** מה שגזרו גזרו, מה שלא גזרו לא גזרו. זה חשבון האישי של כל אחד,
כפי כוחו הרוחני.

**תפילת חייל**

**שאלה:** אני חייל. האם עדיף לי להתפלל שמונה עשרה בישיבה או לא להתפלל
בכלל ולהשלים במנחה?

**תשובה:** להתפלל בישיבה.

**בשר חלק לחייל**

**שאלה:** אני חייל ספרדי האוכל רק בשר חלק אך לפעמים יש בשר בשר רגיל.
מותר לי לאכול?

**תשובה:** כן אם נצרך. כי צה"ל זה כמו מדינה אחרת. גם יש מקילים באורח. אך
שאל בקו חיילים של הרבנות הצבאית 057-8175767.

**מפקד בצבא**

**שאלה:** האם להיות מפקד בצבא אין זו גאוה?

**תשובה:** זו לא שררה, זו עבדות.

**חומש רש"י**

**שאלה:** בצבא אנו עמוסים אך יש לנו גם זמן רב בכל מיני חורים. מה כדאי
ללמוד?

**תשובה:** זה ענין אישי. אין אדם לומד תורה אלא במקום שליבו חפץ. אבל ראוי
חומש רש"י על הפרשה. זה מופלא.

**טנקים**

**שאלה:** האם הטנקים של צה"ל הם קדושים? הרי מקיימים איתם את מצות ישוב
הארץ?

**תשובה:** הם מכשירי מצוה.

**תפקיד בצבא**

**שאלה:** בצבא הציעו לי שני תפקידים. במה לבחור?

**תשובה:** סימן שתביא ברכה בשניהם, אז בחר זה שיש בו הכי הרבה יראת שמים.

**לכלוך כיפה וציצית**

**שאלה:** אנו עוברים אימונים מיוחדים בהם הכיפה והטלית הקטן מתלכלכים
לגמרי. האם להורידם? אולי זה בזיון?

**תשובה:** לא בזיון. אלא כבודם שהולכים איתם תמיד.

**מארב בשבת**

**שאלה:** אני חייל בצבא קודש ובשבת קודש אני במארב, האם מותר לי להביא גם
ממתקים?

**תשובה:** אם זה עוזר לערנות. ובשאלות אלה פנה לרב צבאי או לקו לחיילים של
הרבנות הצבאית 057- 8175767.

**חייל לא קרבי**

**שאלה:** אם אני משרת ביחידה לא קרבית, אני מקיים מצות הצבא?

**תשובה:** ודאי. הכל חיוני לצה"ל – היוצא לקרב כיושב על הכלים.

`==`

==

