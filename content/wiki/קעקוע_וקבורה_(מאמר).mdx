---
title: "קעקוע וקבורה (מאמר)"
type: "מאמר"
---

**שאלה:** האם קיים איסור לקבור יהודי עם קעקוע בבית קברות יהודי?

**תשובה:** אמנם אסור לקעקע (ויקרא יט, כח), אבל לאחר שיש לאדם קעקוע, הוא
עשה כבר עבירה והיא אינה מפריעה לו להיקבר. גם אין חויב להסיר את הקעקוע על
מנת להיקבר, ואולי אף ישנה בעיה של ניבול המת לחתוך את בשר המת. ישנם
יהודים עם קעקוע והם חוזרים בתשובה. הקעקוע לא מפריע להם לחזור בתשובה.
קיימת תשובה בשו"ת 'מנחת יצחק' (ח"ג ס' יא), שנשאל הג"ר יצחק יעקב ווייס על
חייל ששם בצבא כתובת קעקע ביד שמאל, במקום הנחת תפילין, תמונה של אישה
ערומה, ועכשיו נעשה החייל בעל תשובה. השאלה: האם הוא יכול להניח תפילין ביד
שמאל על אותה תמונה, או שיניח ביד ימינו? ענה בעל 'מנחת יצחק' שאין ברירה,
שהרי צריך להניח תפילין ביד שמאל אעפ"י שיש קעקוע שם (ראה מנחות עג, א) וגם
הקעקוע לא מהווה חציצה. בנוסף, קיימת שאלה נוספת: האם רשאי לברך, בשעה
שהתמונה מגולה?

קיימים שלושה תנאים:

א. לכסות חלק גדול ממנה בתמידות, רק להניח מקום פנוי להנחת התפילין.

ב. יעשה לו תפילין קטנים שאפשר עפ"י דין.

ג. לכסות את התמונה בשעת הברכה.

וסיים ה'מנחת יצחק שאפשר גם להעביר את הקעקוע ע"י ניתוח לייזר.

