---
title: "מקורות ל\"נשיקת תפילין של ראש לפני שיהדקו\" (שו\"ת)"
type: "שו\"ת"
---

מקורות ל"נשיקת תפילין של ראש לפני שיהדקו"- מאת הרב מרדכי ציון:

הגר"ע יוסף אומר שאין לנשק תפילין של ראש לאחר הנחת תפילין של יד משום הפסק
(הלכה ברורה ח"ב כח ג ובסוף בשו"ת אוצרות יוסף סי' ב סוף ד"ה אולם. וכן
בקצשו"ע ילקוט יוסף כח טז). אך האדמו"ר ממונקאטש התיר את הדבר, וטעמו
שנשיקת התפילין מצוה היא, ואיננה בגדר הספק (נימוקי או"ח כח אות ב). אמנם
כתב הגר"מ פיינשטיין שנשיקה שודאי אינה ממצות הנחת תפילין לכו"ע אפשר הוא
הפסק, אך מסברא נוטה שאינה הפסק כיון שאין בזה עניין שיהוי כלל (שו"ת אגרות
משה או"ח ד י). ופעם כשהג"ר אליהו בקשי דורון ביקר בחו"ל, ונישק תפילין של
ראש לאחר הנחת תפילין של יד, נגשו שני אברכים ושאלוהו על כך והראו לו את
דברי הגר"ע יוסף. לאחר שראה הלכה זו, נמנע מלנשק תפילין של ראש. אך דן בזה
כדי ללמוד זכות על מנהגם רבים שנוהגים כן, שמעשה חיבוב מצות תפילין לא הוי
הפסק, ולמעשה הנח להם לישראל שאם אינם נביאים הם בני נביאים הם (שו"ת בנין
אב ו ח).

וסיפר הג"ר חנוך דוב פדווא, אב"ד לונדון ומח"ס שו"ת חשב האפוד, שבזכרונו
דבר פלא מימי ילדותו, שבשנת תרע"ד כשהיה מלחמת העולם הראשונה יצאו הגאונים
רבי מאיר אריק והגאון מבראד ועוד גאונים - שגרו אז בווינא - בקול קורא בכמה
הוראות לחיזוק הדת בימי המלחמה, ואחד מהדברים שעוררו שצריכים ליזהר ביותר
בהם מחמת שעת מלחמה היא שלא לנשק תפילין של ראש קודם הנחתו מטעם חשש הפסק,
והוא פלא (הליכות חנוך עמ' כו). ומובא רמז לזה בגמ' מנחות (לו ב) דתניא סח
בין תפילין לתפילין עבירה היא בידו וחוזר עליה מעורכי המלחמה, וכתב בפסקי
הרא"ש הלכות תפילין (סי' טו) בזה"ל שמפני מצות קיום תפילין ותיקונן יתקיים
באנשי מלחמה וטרף זרוע אף קדקד עכ"ל, ומבואר בזה שהמפסיק בין תפילין של יד
לתפילין של ראש אין לו זכות מצות תפילין שינצל ממלחמה, והנה בדין נשיקת
תפילין של ראש אחר הנחת תפילין של יד כתב השל"ה בספר מצות תפילין (פ"ד סעיף
ד) דיש בזה משום הפסק כיון שאינו חלק מקיום המצוה והמהרש"ל מיחה ע"ז. וי"ל
דאף שאנן מקילים בזה מ"מ בזמן מלחמה חששו לשיטת המחמירים, והערני דמצינו
בדברי הגר"מ אריק גופיה בספרו טל תורה בגמ' מנחות שם שציין לדברי הרא"ש
הנזכרים, וכתב ע"ז והיינו ע"י קיום מצות תפילין "כתיקונן" שהם בזרוע וקדקד
ולכן הקפידו במצוה זו אף דבשאר ענייני מצוה לא הקפידו על עניין קל.

