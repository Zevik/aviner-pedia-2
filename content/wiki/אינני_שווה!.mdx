---
title: "אינני שווה!"
type: "מאמר"
---

## אינני שווה!

\[מ"ראשי יהודי"\]

שוחחתי עם בחור בן שש-עשרה שנשבר ונטש את הישיבה התיכונית. שאלתיו: "אז
נמאס לך?". ענה לי הבחור: "מזמן נמאס לי! יש אחד במשפחה שדאג שיימאס לי.
מרגע שנולדתי, הוא דואג להזכיר לי כל הזמן כמה אינני שווה, עד שהשתכנעתי".
אמרתי לו: "אבל אתה כן שווה". אמר לי: "זה לא מועיל מה שהרב אומר לי. כבר
הכניסו לי בראש שאינני שווה ובאמת זה נכון, הראיה – אינני מצליח בלימודים".
אמרתי לו: "אתה טועה! לא משום שאתה לא מצליח בלימודים, אתה סבור שאינך
שווה. להפך! מפני שאתה סבור שאינך שווה – אתה נכשל בלימודים".

נעשו מחקרים על תאונות-עבודה בבתי-חרושת, כדי לאתר את הקבוצות שמועדות יותר
לסיכון. התברר שהפועלים שהכי חוששים לביטחונם – הם ייפגעו יותר מאחרים. אדם
כזה משנן לעצמו: "אני יודע שזה יקרה לי", ולבסוף זה קורה לו! אלו מנגנונים
תת-הכרתיים. ילד רוכב על אופניים, הוא מפחד, הוא אומר לעצמו: "אני אפול,
אני אפול", עד שהוא נופל. הוא מאבד את שיווי המשקל. שיווי המשקל הוא חוש
מיוחד, מסובך ועמוק, מנגנון מופלא. גם כשאדם עוצם את עיניו, הוא חש אם הוא
עומד ישר או מוּטֶה. ילד, אם מתרים בו שוב ושוב: "אתה תפול", הוא מאבד את
שיווי המשקל שלו ונופל.

- פורסם בשאילת שלמה 239

