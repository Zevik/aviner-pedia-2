---
title: "לכה דודי במנגינת \"אלי ציון\" (מאמר)"
type: "מאמר"
---

**שאלה:** ראיתי בספר ירושלים במועדיה – בין המצרים (עמ' ריא-ריב) שנשאל
הג"ר אביגדר נבנצל: האם נכון לשיר בשבת חזון 'לכה דודי' בניגון של "אלי
ציון"? וענה: יש בזה מנהגים שונים, יש שנהגו לזמר כך, ויש שאסרו. \[בס' נפש
הרב קצז, מספר הג"ר צבי שכטר שפעם בשבת חזון היה במנין מצומצם עם הגרי"ד
סולוביצ'יק, וכמעט שלא היו שמה בני תורה, וכיבדהו כש"ץ בליל ש"ק, ושר 'לכה
דודי' בניגון של 'אלי ציון', והמתפללים לא סייעוהו בניגון, וכמה מהם חשבו
אפילו שחידש את הניגון. והג"ר סולוביצ'יק ריחם עליו ושר איתו.

והבין מתוך כך, שאינו כדעת הסוברים שיש בזה משום ניהוג אבלות בפרהסיא בשבת.
והגרי"ד גם העיר שבבריסק ובעוד הרבה מקומות נהגו בחזרת הש"ץ של מוסף שלש
רגלים לשיר 'בנה ביתך כבתחילה' וכו' בניגון של 'אלי ציון', והרי שאף ביו"ט
– אשר הוא יותר חמור מאשר שבת בנוגע לאי נהיגת אבלות, נהגו שלא להקפיד על
ניגוני אבל. אמנם ידוע שהחזון איש התנגד לשיר 'לכה דודי' בניגון של 'אלי
ציון', והקפיד שלא יקראו את הפטרת שבת חזון בניגון של מגילת איכה, כי הדבר
דומה לאבילות בפרהסיא.

(ס' פאר הדור ח"ד ס' קצה, מעשה איש עמ' קלד וס' מועדים וזמנים ח"ה ס' שמג),
וזה כהמשנה ברורה רפב סקכ"ז. אלא הגרי"ש אלישיב תמה על דעתו של החזון איש
בענין ניגון איכה ב"חזון ישעיהו", כיון שמקורו בראשונים (הריב"ש ס' קיא)
ובמג"א (רפב ס"ק יד), ואין לשנות המנהג (הלכות ומנהגי בין המצרים עמ' צג
הערה 8 ומובא באשרי האיש ח"ג עמ' תסג).\] מה דעת הרב על שירת 'לכה דודי'
בניגון של 'אלי ציון'?

**תשובה:** לי נראה שאין לנהוג בשבת אבלות במנגינה עצובה. \[עיין שו"ת משנת
יוסף ח"ז ס' קד שהג"ר יוסף ליברמן מציע פשרה: לא לנגן 'לכה דודי' בשבת חזון
בניגון עליז ושמח, ולא בניגון איכה ו'אלי ציון', אלא ניגון מעורר ורציני
המקבל את פני שבת מלכתא בקדושה ובחרדת קודש.\]

**שאלה:** ומה עם הפסוק 'איכה אשא לבדי' בפרשת דברים, והפטרת שבת חזון
במנגינה של מגילת איכה?

**תשובה:** המנגינה מתאימה עם המילים.

