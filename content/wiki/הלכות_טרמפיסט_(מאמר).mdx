---
title: "הלכות טרמפיסט (מאמר)"
type: "מאמר"
---

## הלכות טרמפיסט

\[הרב שלמה אבינר\]

1\. שמע לבקשת הוריך לא לנסוע בטרמפים. לא כאן המקום לדון במה בן או בת
חייבים, או אינם חייבים, לציית להוריהם, אך הורו חכמינו שבדברים לא
משמעותיים גם אם לא חייבים, יש לוותר להורים לפנים משורת הדין, הרי גם
ההורים עושים אין-סוף דברים לילדיהם לפנים משורת הדין. אם הוריך נותנים לך
כסף כדי לנסוע באוטובוס, ואתה נוסע בטרמפים ומשמש בכסף לצרכיך, ודאי אין זו
התנהגות ראויה.

2\. יש תחבורה ציבורית. אל תיסע בטרמפים ליעד שאוטובוסים מגיעים אליו. אל
תהיה טפיל שחי בעזרת אחרים. שונא מתנות יחיה, "ונא אל תצריכנו... לידי מתנת
בשר ודם". להיות קבצן אינו כבוד גדול.

3\. אל תידחף בתור. זכור: כל הקודם זוכה גם אם ילד עומד לפניך, כבד את
תורו, גם הוא בן אדם. אדרבה, ותר על התור במקרים מסוימים, כגון תלמיד חכם
או אשה. אגב, אשה קודמת לתלמיד חכם.

4\. עמוד על המדרכה ולא על הכביש, זה מסוכן.

5\. בוודאי אין לעמוד באמצע הכביש כדי לאלץ את הנהג לעצור. מצדו זה חסד,
והוא יחליט. גם אם אתה עוצר "טרמפ לחץ" ברמזור או בתחנת דלק, עשה זאת
בענווה בלי לכפות את עצמך.

6\. אל תעלה על כל טרמפ: הנהג עלול להיות מחבל המחופש ליהודי דתי עם כיפה.
קל וחומר שאת, אל תעלי לכל טרמפ: הנהג עלול להיות מנוול המחופש ליהודי דתי
עם כיפה. צריך לבדוק מי היושבים. למשל, אם יושבים ברכב הורים עם ילדים, זה
בסדר.

7\. מותר לך לעלות לטרמפ כשיש נהגת, וכן להפך, כשאין איסור ייחוד, אבל עדיף
לשבת במושב האחורי. מותר לשבת על יד אישה באוטו, אבל אם יושבות אחורה שתי
נשים אל תידחק להיות שלישי.

8\. כשרכב עוצר אל תתנפל עליו כמו אינדיאני אלא עלה בנימוס רב, ואמור לנהג
שלום ותודה.

9\. תכנן היטב נסיעתך ועל תעכב אתה הנהג בהתלבטויותיך.

10\. אם אתה חמוש בציוד רב, שאל את הנהג איפה לשים אותו, אם בתא המטען או
על ברכיך.

11\. סגור את הדלת בעדינות.

12\. נכנסת לרכב, הרגש כמו בבית, אבל כמו בבית הנהג. אתה אורח ועליך להתנהג
בהתאם. אמור רבותינו: כל אשר יאמר לך בעל הבית, עשה, חוץ מצא, כלומר זאת
עליך לעשות בלי שאומרים לך אלא עליך להבין מעצמך. כך בתור טרמפיסט, יש
דברים שעליך להבין בעצמך.

13\. אל תדבר עם חבר, גם לא בלחש, אולי זה מפריע לנהג. אולי הוא זקוק לשקט
מוחלט בנהיגתו.

14\. כמו כן אל תדבר בטלפון נייד.

15\. אל תאכל כריכים או פירות ואל תפצח גרעינים.

16\. אל תפתח ואל תסגור חלון בלי רשות. בקש רשות בצורה שיהיה נוח לנהג
לסרב.

17\. בוודאי אל תעשן וגם אל תבקש רשות לעשן.

18\. אבל אם הנהג מעשן, אל תעיז לבקש ממנו להפסיק. זה עניינו.

19\. אם הנהג נוסע בצורה מסוכנת, בקש לרדת מן הרכב. כמובן, אל תעיר לו על
כך, אלא מצא תירוץ לקצר את הנסיעה.

20\. אל תתחנן שהנהג יסטה ממסלולו עבורך.

21\. אל תשכח: התנהגותך הלא-נאותה עלולה לגרום לו להבא להסס לקחת
טרמפיסטים.

22\. נסתיימה הנסיעה, סגור את הדלת בעדינות, אמור: שלום ותודה. אין צורך
לומר "תזכה למצוות", מספיקה תודה. אל תשכח לחייך.

הערה: אל תשאל מה מקור כל ההלכות האלה. דרך ארץ קדמה לתורה.

