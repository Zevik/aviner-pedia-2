---
title: "סוד הדו-שיח – משוב עצמי"
type: "מאמר"
---

## סוד הדו-שיח – משוב עצמי

\[מ"ראש יהודי"\]

שאלה גדולה – כיצד נדע אם מה שאנחנו מדברים עם הילד הוא טוב? שמא אנחנו
מזיקים לנפשו? זו שאלה גדולה מאוד הנוגעת לכל נושא החינוך.

באמת, כיצד נדע אם הדיבורים שלנו מועילים וטובים? יש שלוש אפשרויות: אחת–
אדם נולד בעל חוש חינוכי מלידה. נולד מחנך. שנייה – אדם רכש הרבה ניסיון.
שלישית – הרבה חכמה. אבל תורה לא ניתנה למלאכי השרת וגם לא ללמדנים. לכן יש
לנו פלא התקופה – המשוב, ההיזון-החוזר. בעזרת ההיזון-החוזר ניתן לבדוק את
תקינות הפעולה מלכתחילה. למשל: תנור המופעל על-ידי תרמוסטט. כשחם, הוא כבה,
וכשקר, הוא נדלק. יש חום מאוזן ומבוּקר כל הזמן.

הקשבה היא דבר מרתק. היא אתגר עצוּם. הקשבה, אין פירושה שהוא מדבר ואני מכין
את התשובה. הקשבה מתחילה כאשר אני חדל לדבר, מה שנקרא: "כּוּלִי אוזן". בזמן
זה האדם אינו אלא אוזן, כל גופו – אוזן, כל מאמציו מרוכזים להבין ולפענח מה
השני אומר. ואז, כאשר השני מרגיש שמקשיבים לו – הוא נרגע. הדבר נכון במיוחד
כאשר מדובר בילד קטן, שאינו יודע מה רוצים ממנו, והוא לכוּד בתוך עצמו. זה
הכלל: ילד שמעצבן אחרים – מעצבן את עצמו פי-שלושה. ילד המאמלל אתכם – מאמלל
את עצמו פי-חמישה. ילד המתסכל אתכם, מתסכל את עצמו פי-שבעה. ילד שלכאורה
גורם לכם מצוקות, מצוקותיו גדולות ועצומות לאין-ערוך. הוא מסכן שאינו יודע
כיצד לחלץ עצמו מצרתו, ואז בא תור ההקשבה.

אין שני בני-אדם המדברים שפה אחת. ההידברות מתאפשרת על-ידי ההיזון-החוזר.
לאט לאט אנו לומדים את החכמה הגדולה של הצפנה ופיענוח. זה הדבר היותר מרתק
ומפתיע בעולם – שיחה בין שניים.

מי שיש בידו סוד השיחה וההיזון-החוזר – יש הכל בידו. זו המצאה מופלאה
שריבונו-של-עולם חנן אותנו בה.

- פורסם בשאילת שלמה 332

