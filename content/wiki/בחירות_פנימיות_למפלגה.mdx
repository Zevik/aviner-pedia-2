---
title: "בחירות פנימיות למפלגה"
type: "מאמר"
---

## בחירות פנימיות למפלגה

\[מאתר "סרוגים"\]

יש המלצות לגבי הבחירות לרשימת חברי הכנסת?

קודם, יש לדעת שמי שבוחר הוא כמו חבר בבית דין, והוא צריך להחליט מה שנכון
ולא מה שאחרים חושבים בשבילו. ולכן אי אפשר לומר דברים חתוכים, אלא כמה
קווי מחשבה שאם ירצה יקח אדם בחשבון.

חשוב שיהיה צוות ארגוני ומלוכד בתוך המפלגה.

למשל בקיבוץ, בבחירות למזכירות, יש אנשים שבאים כבודדים ויש אנשים שמציגים
הרכבים, כשאחד מתאים לרכז משק ואחד למזכיר פנים וכו'. בקיבוץ מאוד מעריכים
את ההרכבים ובצדק.

נכון שכל המתמודדים יעבדו יחד. אך לצערינו אין זה כל כך פשוט. פעמים רבות
אדם לאדם זאב. לצערנו, הרבה פעמים ח"כים מאותה סיעה עוינים זה לזה ומבזבזים
אנרגיה במלחמות פנימיות במקום להקדיש אותה לאומה, ולכן אנחנו צריכים צוות
אורגני ומאוחד באמת.

ואחרי זה במי לתמוך?

אסור לנו לבנות את מה שאדם מבטיח שייעשה אם ייבחר, אלא על פי מה שהוכיח את
עצמו בעבר בעשייה. מבין כל המועמדים יש לראות מי עשה בעבר וכמה, ולפי זה
לבחור.

המותר לבחור נשים?

מרן הרב קוק שלל בחירת נשים (מאמרי הראיה 189). אמנם הוא נזהר מלהשתמש
במילה אסור. הוא תיאר מה צריך להיות, אבל יחד עם זה לא החרים את הבחירות
בגלל שותפות של נשים. בחיים לא משיגים כל מה שרוצים ולא צריך לנהל מדיניות
של הכל או שום דבר. ולכן אם המציאות היא שברשימת המפלגה ממילא משוריין מקום
לנשים, אז צריך לחפש את האשה שתביא את הברכה הכי גדולה לעם ישראל.

אפשר לבחור באישה לא דתייה?

ודאי זו בעיה, אבל אם אינה חילונית, אלא מסורתית, הוא פותחת את השער לעם
ישראל להראות שהמפלגה גם כן למסורתיים, ואם יצטרפו בוחרים זה בטח יוסיף
ברכה. היא אינה מייצגת את הדתיים לאומיים, אלא את החילונים והמסורתיים שיש
להם כבוד לתורה, ובחירתה מראה לחילונים ולמסורתיים שיש להם מקום אצלנו.

- פורסם בשאילת שלמה 253

