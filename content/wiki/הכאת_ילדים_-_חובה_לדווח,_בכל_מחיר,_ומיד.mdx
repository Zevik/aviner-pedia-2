---
title: "הכאת ילדים - חובה לדווח, בכל מחיר, ומיד"
type: "מאמר"
---

## חובה לדווח, בכל מחיר, ומיד

\[הרב שלמה אבינר ראש ישיבת עטרת ירושלים\]

כאשר ילדים מוכים, בין שמדובר בהתעללות מינית, ובין שמדובר במכות "סתם", כל
מי שיודע על כך - חייב לדווח לרשויות. שהרי הילד חסר אונים, ואין לו מגן.
על פי ההלכה, חובת הנאמנות הראשונית והמוחלטת של כל מי שיודע, היא כלפי
הילד המוכה, זאת ועוד, מבחינה חוקית, אם אותו אדם שיודע, הוא בעל מקצוע
בתחום, למשל עובד סוציאלי או פסיכולוג, והוא אינו מדווח, הוא עלול להגיע
למאסר של חצי שנה.

הכאה אכזרית של ילדים זרה לעולם ההלכה. פוסקים ראו את העניין כל כך בחומרה,
עד שהגרי"ש אלישיב פסק שבחוץ לארץ במקרה של ילד מוכה, יש לסייע לרשויות
להוציאו מהבית - אפילו אם הוא יועבר למשפחה גויה נשמת אברהם. עד כדי כך.
והסיבה היא שהדבר עלול להגיע לפיקוח נפש.

הרצון לא לדווח, כדי לחוס על המכה או על המתעלל, הוא אולי רצון שנובע לא
אחת ממניעים כנים - אולם קודם כל יש לחוס על הילד חסר האונים. גורלו של
הילד המוכה קודם לכל.

במרכז הסיוע לנשים דתיות, מדווחים שיש יותר ילדים הסובלים ממכות
ומהתעללויות מיניות בציבור הדתי, מאשר אצל חילוניים. זה לא משום שהדתיים
יותר אלימים, אלא כיוון שבציבור הדתי קורה יותר שנמנעים מדיווח, ועושים זאת
רק כאשר מגיעים מים עד נפש. עד אז, נגרמים לילד נזקים קשים יותר.

חשוב לציין, שאם המכה או המתעלל, מודע לבעיה שלו, והוא מוכן ללכת לטיפול
מתאים, ובנוסף לכך, הוא עומד בכך והולך בפועל לטיפול, ובנוסף, גורמים
אחראיים מטעם הרשויות מפקחים על כך - רק במקרה זה אין צורך לדווח, כיוון
שאלה הצעדים שהרשויות מחייבת לעשות. בכל שאר המקרים, ללא כל יוצא מן הכלל,
חובה לדווח - ובמהירות. גורל הילד מוטל עלינו.

אני נזכר בסיפור שהייתי מעורב בו אישית. מדובר היה באדם שראה את שכנו בועט
בראשה של בתו הקטנה, כשהיא היתה מוטלת על הרצפה. האיש התלבט אם לדווח על
המתרחש, כאשר היה ברור שהוא ישלם על כך בסכסוך עם שכנו. אמרתי שחובתו
לדווח - ומיידית. תוך כדי השיחה נודע לי שהשואל הוא עובד סוציאלי. התקשיתי
להאמין ושאלתי אותו: איך יתכן, שאתה, כעובד סוציאלי, בכלל מציג לי שאלה
כזו.

האיש אכן דיווח, וכמו שחשש - הסתכסך עם השכן, ובנוסף, גם עם חלק גדול של
השכונה שבה הוא גר, כיוון שהמכה הסית אותם נגדו.

שמעתי על כך ושוחחתי אתו. אמרתי לו: הכל היה שווה, תחשוב על כך שהצלת נפש
מישראל.

