---
title: "כללי פסיקה (שו\"ת)"
type: "שו\"ת"
---

\[מקורות ע"י הרב מרדכי ציון\]

**פסק על הצבעה**

ש: האם רב יכול לחייב בעד מי להצביע?

ת: לא. הבוחר הוא כמו דיין שעליו להכריע בעצמו.

**פסקים סותרים**

ש: לפעמים הרב נשאל שאלה ועונה דבר שונה ממה שכתוב בספריו. זה נדיר אך
קורה. כיצד להתיחס?

ת: יש דברים עם פנים לכאן ולכאן ואדם חייב לפסוק על פי נטיית שכלו באותו
זמן. ספר החיים לרבי חיים בן בצלאל אחי המהר"ל.

\[מעשה שהובאה שאלה בהלכה בפני הגר"מ פיינשטיין ופסק מה שפסק, אך פסק זה
היה כנגד מה שכתב הוא עצמו בספרו אגרות משה. בני הבית שאלוהו בתמהון: אם כן
ששניתם את דעתכם, איך אנחנו חוזרים ומדפיסים את האגרות משה כמעט כל שנה
במתכונתו ותורתו, בשעה שעכשיו הנכם פוסקים להיפך. אמר הגרמ"פ: ומה בכך, יש
שתי שיטות, ואלו ואלו דברי אלהים חיים (מגד גבעות עולם עמ' נו) – רשם
מ"צ.\]

