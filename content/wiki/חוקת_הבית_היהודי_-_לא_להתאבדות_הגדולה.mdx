---
title: "חוקת הבית היהודי - לא להתאבדות הגדולה"
type: "מאמר"
---

## לא להתאבדות הגדולה

\[סרוגים\]

בט"ו באלול המרכז של הבית-היהודי אמור לערוך הצבעה לחוקה חדשה, המעבירה
ממנו את הסמכויות של קביעת הרשימות ושאר החלטות - לראש המפלגה. זה לגבי
הצורה.

לגבי התוכן, זה סוף המפלגה הדתית-הלאומית והפיכתה לימנית-ליברלית, כלומר
ליכוד ב' שיתחרה עם ליכוד א' על השלטון. הנמכה מירבית של הדת תאפשר את
הרחבת השורות, כגון עולי רוסיה שמחפשים מטריה פוליטית ימנית אך נטולת דת.
יכניסו כמובן כמה חברי כנסת יראי שמים לעלי תאנה, אך גם כמה חילוניים, כמה
דרוזים וכמה רוסים גויים.

ולמה שחברי המרכז יסכימו לאותה התאבדות הן ארגונית הן אידיאולוגית? כאשר
חבר מרכז נשאל על כך, הוא משיב מתוך אי נוחות: עקרונית זה לא טוב, אך אני
נתון זמן רב לחריש מוחי שיטתי:

א. אם אסכים, יחלצו אותי מחובות כספיות מפלגתיות ואקבל טובות הנאה שונות
כגון פתיחת גן שכונתי וכו'. כך, באופן חוקי וכשר, הם קונים אותי בכסף
ובהטבות.

ב. צמצום המסרים הדתיים והקטנת האידיאלים התורניים יביאו הגדלה אלקטורלית
"מ-3 מנדטים ל-30 מנדטים", ובכך נצעד "להנהגה ולשלטון".

ג. יש פוסט-טראמה של פיצולים: אתה חייב לשתוק. כך סותמים פי בהפחדת הדחליל
הפלגני.

אגב, הטיעון השלישי הינו ידוע ומוכר ביחסים פרוורטיים בין בני זוג, כאשר
הבעל מתעלל נפשית באשתו אך מצליח לשכנעה שהיא האשמה בכל. אך באמת,
הבית-יהודי אמור היה להיות נישואים בין התורה לפוליטיקה, אך מתברר לכלה
התורנית שהחתן המפלגתי מושך לכתחילה לכיוון אחר, אם כן אלו קידושי טעות.

לגופו של עניין, יש כאן טעות כפולה: רוחנית-תורנית ומעשית-תועלתית.

א. רוחנית-תורנית .כי תפקידה ההיסטורי של המפלגה הדתית-הלאומית הוא לשמור
על אופיה היהודי של המדינה, - מה שהחרדים אינם עושים בהיותם טרודים
בעניינים סקטוריאליים חשובים, והמפלגות החילוניות אינן עושות בהיותן נמשכות
לכיוון ניאו-ליברלי. המזרחי נקרא מאז ומקדם להיות משגיח הכשרות העליון של
המדינה. אינינו זקוקים לליכוד ב'. די לנו בליכוד א'. המרכז בפרט והמפלגה
בכלל יעמדו במשפט ההיסטוריה, במשפט העם ובמשפט ד', על הפקרת עמדה, בשעת
מלחמה.

ב. מעשית-תועלתית. אין סיכוי ארוך טווח לליכוד ב'. זה חשבון הישרדותי
דרוויניסטי מוטעה. הם חושבים שהחבאת התורני תביא תועלת אלקטוראלית כי דתיות
יתירה אינה כל כך פוליטיקאלי-קורקט. זו קריאה לא נכונה של ההיסטוריה, הליכה
אחורנית לעומת כיוון ההיסטוריה. החילוניות הולכת ונחלשת והרוחניות הולכת
ומתעצמת באומה. העם הולך ומבריא, לאט אך בטוח. הכל יתרפא, ייטהר ויתקדש.
ליכוד ב' לא יחזיק מעמד מול ליכוד א'. אבל מפלגה שעניינה היא בנין האומה
בארצה על פי תורתה – יש רק אחת. אמא כזאת יש רק אחת! הציבור המסורתי הולך
וגדל וצמא לתורת אמת.

חזק ואמץ! הכל יתיישר ועם נברא יהלל יה.

- פורסם בשאילת שלמה 353

