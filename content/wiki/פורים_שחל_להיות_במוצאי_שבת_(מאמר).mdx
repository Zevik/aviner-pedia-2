---
title: "פורים שחל להיות במוצאי שבת (מאמר)"
type: "מאמר"
---

## פורים שחל להיות במוצאי שבת

א. אין קוראים את המגילה בשבת כשפורים חל אז, גזירה שמא ילך אצל חכם
שילמדנו ויטלטל ברשות הרבים. יש אחרונים שאסרו לטלטל את המגילה עצמה משום
מוקצה, אך רוב הפוסקים חולקים על זה ומתירים (שו"ע, או"ח תרפח. מ"ב שם ס"ק
יח). קל וחומר בשבת רגילה שאיננה שבת פורים. מכל מקום, יש בעיה להביא את
המגילה לבית הכנסת בשבת כיוון שאסור להכין מקודש לחול. לכן, יש ללמוד קצת
בשבת עצמה. ומותר להכין בשבת את קריאת המגילה, וזה לא אסור משום הכנה משבת
לחו, כי זה בעצמו לימוד תורה (שמירת שבת כהלכתה פ' כח הערה קסט. הגר"ח
קניבסקי שו"ת ידון משה יג ו). על כן, מותר להביא המגילה לבית-הכנסת בצנעה
(קצשו"ע קמא יז. ערוה"ש או"ח תרצג ג).

ב. מאותה סיבה, מותר לילדים להתחפש בשבת לפני בואם לבית הכנסת, כיוון שהם
נהנים בשבת עצמה מן התחפושת, ולכן אין בכך איסור הכנה מקודש לחול. כמובן,
בתנאי שאין שום פריטי 'מוקצה' בתחפושת, ואין היא כרוכה בצביעה, קשירה
וכדומה. אך אין למבוגרים ללבוש תחפושת בשבת, כי הרי יש פוסקים שאומרים שזו
אכן הכנה משבת לחול (שלמי תודה לרב פלמן פורים סי' מב. כף החיים תקכט אות
ג. תקנא אות צא). וגם אינו כבוד שבת.

ג. מכשירי רעש ודאי אסורים בשבת משום 'מוקצה'. ואפילו אם אינם בגדר
'מוקצה', אין אפשרות להביאם בשבת לבית הכנסת משום הכנה מקודש לחול, שהרי לא
ניתן להשתמש בהם בשבת עצמה, כיוון שאין משמיעים קול בשבת (קצשו"ע פ פז).

סיכום: מותר להביא מגילה לבית הכנסת מבעוד יום, בתנאי שילמדו בה קצת. אפשר
לילד להתחפש מבעוד יום, אך אסור להביא מכשירי רעש.

- פורסם בשאילת שלמה 325

