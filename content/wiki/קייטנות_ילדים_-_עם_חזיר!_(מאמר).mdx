---
title: "קייטנות ילדים - עם חזיר?! (מאמר)"
type: "מאמר"
---

## קייטנות ילדים עם חזיר!

\[מאתר "מעריב"\]

לכאורה זה משמח שמשרד החינוך של מדינתנו מארגן קייטנות לילדינו בחופש
הגדול. אך מהר מאוד שמחה זו הופכת לתוגה נוראה כאשר נודע שיאכילו בחזיר את
ילדינו. לא רק בחזיר אלא גם בחזיר. אף יהודי חלש ביהדותו מזדעזע בעומק נפשו
כאשר הוא עומד מול מאכל של חזיר. עד כדי כך שרבותינו הקדושים בגמרא אף
נמנעו מלבטא את המילה חזיר ובמקום זה כתבו: "דבר אחר". ומובן לגמרי מה
שכתוב: "אוכלי דבר אחר פסולים לעדות" (סנהדרין כו ב). ורש"י פירש: "מקבלי
צדקה מן הנכרי דהוי חילול השם". וכן בתוספות. נכון הדבר לגבי היחיד, קל
וחומר לגבי האומה. אומה בריאה היא אומה עצמאית, בלי תלות בגויים. והרי
הקייטנות האלה ממומנות חלקית על ידי הקרן לידידות נוצרית-יהודית הניזונית
מתרומות של גויים נוצרים.

מה שמחמיר נבלה זו היא שמדובר בנוצרים אוונגליסטים כלומר תומכי מסיון, כך
שמקבלי כספם נותנים לגיטימציה למסיון, אחיזה למסיון, דריסת רגל למסיון. כך
שאין זו אכילת חזיר רגיל אלא חזיר בריבוע, חזיר חזיריים.

אך בל נטעה לחשוב שמדובר כאן באיזו מידת חסידות, איזו חומרא, איזו הנהגה
טובה בלבד. לא כן! זו הלכה מפורשת בגמרא שנפסקה ברמב"ם ובשולחן ערוך, וכן
פסקו גאוני הדור שאסור לקבל כסף מאותה הקרן לידידות, הלא המה: הרבנות
הראשית לישראל, בד"צ העדה החרדית, בית דין חב"ד, הגר"א שפירא, הגר"מ אליהו,
הגרי"ש אלישיב, הגר"ע יוסף, הגרי"ט וייס, הגר"א וייס, הגר"ש אוירבך, הגר"נ
קרליץ ועוד רבים (מידע מפורט באתר שפה ברורה:
(www.safabrura.022.co.il/BRPortal/br/P120.

לו היינו במצב של פיקוח נפש, השאלה אם מותר לקבל היתה מובנת, אך ברמת החיים
שלנו, אין שום הצדקה להיות קבצן או ביידיש שנורר. אך האמת חייב להיאמר שגם
במצב של פיקוח נפש של שנת תר"פ פסק מרן הרב קוק שחולים אנושים לא יקבלו
תרופות וטיפול רפואי מאותם נוצרים. הוא מחה בכל תוקף נגד ה"פרצה המגואלת
הזאת", בשביל "ריוח קטן של כסף נמאס". הוא קרא למסירות נפש, כי כל המקבלים
אותו כסף "ערבים הם האנשים הללו בעד כל הפעולות השמדיות העלולות לצאת על
ידי ההתקרבות השפלה הזאת... נעשים הם שלוחים לדבר עבירה... וכל המכשלה
הארורה הזאת... הלא הקולר תלוי כן בצוארם של אלו הנטפלים לדבר עבירה... על
כן קולי קול מר צורח...". ועיין שם באריכות באגרות (חלק ד עמ' עד-עו).

לכן אנו אומרים לקרן לידידות נוצרית: קחו את כספכם הארור בחזרה, קחו בחזרה
את ה-180 מליון שקל שאתם זורקים לנו כל שנה, אינינו צריכים שתאכילונו
בחזיר. ב"ה לא חסר לנו כסף, יש לנו 46 מיליארד לחינוך, 74 מיליארד לרווחה,
45 מיליארד לבריאות, סך הכל 165 מיליארד, וסך הכל תקציב השירותים החברתיים
185 מיליארד. כלומר כספכם הוא בטל באלף!

מנהל הקרן הוא מלך השנוררים כשמו של הספר ההומוריסטי של הסופר ישראל
זנגוויל, אלא כאן זה לא מצחיק אלא טרגי. כי אותו מלך השנוררים של הסיפור
היה אוסף עבור עצמו, אבל ראש הקרן לידידות נוצרית, מינה את עצמו לשנורר
לאומי שלנו, הוא מציף את ארצות הברית בסרטים ובפרסומות, המציגות אותנו
כעניים מרודים, מדינה נגועה ברעב מזוויע עם סובלים בכל פינה, הכל פצוע
ומתפורר והכל עגום, - ולכן לא נותר אלא להתחנן בפני אבירי דת החסד והרחמים,
עבור היהודי המסכן, למען יעניקו לאותו יהודי נואש מזון ותקוה.

מדינת ישראל המשגשגת בחסדי ד', הראשונה בעולם בכח היזמה והפיתוח, ולכן
מושכת משקיעים רבים מארצות הברית, - הינה מוצגת כמדינה מהעולם השלילי,
מרוסקת, אומללה וחבולה, לכן אנו אומרים למנהל הקרן, אשר בספרו "The Journey
Home", כתב: "I have become... a Jew for Jesus", נהייתי יהודי למען ישו
(עמ' 204), - לשמור את החזיר לעצמו, או לחלקו ל-40 מליון העניים שבארצות
הברית, ולחדול להוציא שם רע על מדינתנו המאושרה.

- פורסם בשאילת שלמה 331

`  [קטגוריה: אקטואליה (מאמרים)]]`

