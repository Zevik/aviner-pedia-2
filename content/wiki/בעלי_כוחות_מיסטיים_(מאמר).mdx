---
title: "בעלי כוחות מיסטיים (מאמר)"
type: "מאמר"
---

\[הרב שלמה אבינר\]

שאלה: האם יתכן שלאדם פשוט יהיה פתאום רוח הקודש, שידע נסתרותיו של אדם
ויוכל לייעצו באיזו דרך ילך בענייני כלכלה, רפואה, נישואים ועבודת ד'?

תשובה: לא. רוח הקודש היא מדרגה עליונה מאוד שאין זוכים בה מן ההפקר, אלא
אחרי עמל גדול של התעלות רוחנית.

כך מתאר הרמח"ל, שהיה בעצמו בעל רוח הקודש, בספרו מסילת ישרים, את הדרך
הארוכה שמובילה למעלה: זהירות, זריזות ונקיות - כלומר לחדול לגמרי מכל חטא
במעשים ובמידות; פרישות, טהרה, חסידות, ענווה, יראת חטא - כלומר שייכות כל
עולמו של האדם לריבונו של עולם; ולבסוף קדושה, כלומר רוממות האדם כך שכל מה
שהוא עושה הוא קודם, כמו יעקב אבינו ששנתו היתה עבודת ד' - ורק אז מגיעים
לרוח הקודש.

וכן רבנו חיים ויטל, תלמידו של האר"י ז"ל, שאף הוא היה בעל רוח הקודש, מתאר
את ההכנות הרוחניות העצומות לרוח הקודש, בספרו שערי קדושה.

ודאי שאין זה שייך לאדם פשוט, ואף לא לתלמיד חכם, ואפילו לא לתלמיד חכם
גדול, אלא ליחידי יחידים שבדורות.

לחשוב שרוח הקודש יכולה להופיע בפחות מזה מזכיר את דברי הרמב"ם: "אפשרות
הינבא פתי ועם הארץ, כאפשרות הינבא חמור וצפרדע" (מורה נבוכים ב לב).

ובאמת כיצד נדע אם אדם הוא בעל רוח הקודש? קודם, שהוא מורם מעם במידותיו
וחכמתו, ואז שדבריו מעידים על השראתו ממרומים, כגון רבי חיים ויטל והרמח"ל,
ספר הכוזרי וספר הזוהר, בעל התניא והרב קוק.

אך גם אם אדם הנו בעל רוח הקודש, אין זאת אומרת שהוא יועץ לכלכלה, רפואה או
נישואים. בעל התניא, באיגרת הקודש כב, מתרעם על כך שחסידיו מטרידים אותו
בעניינים גשמיים, ומסביר שאפילו התנאים והאמוראים, שידעו כל סודות התורה,
לא עסקו בכאלה, לבד מן הנביאים עצמם. הוא מביא דברי חז"ל ששבעה דברים
מכוסים מאדם וביניהם במה ישתכר ומלכות בית דוד מתי תחזור (פסחים נד ב). אם
כן, כמו שחכמים אינם יודעים מתי יבוא משיח, כך אינם יודעים לייעץ כיצד
להתפרנס. ומה שתלמיד חכם 'נהנין ממנו עצה ותושיה" (אבות ו א), זה בתחום של
תורה ועבודת ד'.

על כן אם יש לך שאלות בתחום הבריאות, פנה לרופא; בתחום הפרנסה, פנה ליועץ
כלכלי; בתחום הנישואים פנה ליועץ נישואים; אם אתה מתלבט עם מי להתחתן, שבור
את הראש ושאל אדם שמכיר אותך.

שמא תאמר: מספרים על פלוני שהתייעץ עם בעל כוחות מיסטיים, והלה אמר לו אמת
על מצבו. תשובה א. אולי אין זה סיפור נכון. תשובה ב. אולי זה במקרה. תשובה
ג. אולי יש לאותו אדם אינטואיציה חזקה, כפי שמסביר הרמב"ם במורה נבוכים את
התופעה הזו בעזרת "הכוח המשער". תשובה ד'. אולי יש כשרונות פסיכולוגיים
שהמדע טרם יודע להסביר. אבל אין זו רוח הקודש, ואי אפשר לסמוך על זה.

ובעיקר אם יש לך שאלות בהלכה, בלימוד תורה, בתיקון מידות, בעבודת ד' - פנה
לתלמיד חכם שמקדיש ימיו ולילותיו להתעמק בדבר ד'.

ידידי, אל תתבלבל ואל תבלבל. הבט נכוחה אל מול האור ואל תלך בדרכים אפלות.
כי נר מצוה ותורה אור.

