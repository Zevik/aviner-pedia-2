---
title: "מילואימניק"
type: "מאמר"
---

## המילואימניק

\[הרב שלמה אבינר\]

אני מצדיע לך, מילואימניק, בשם האומה כולה, לדורותיה, אני מביע לפניך
הערכה.

בשם אברהם יצחק ויעקב אבותינו שהיו אנשי מלחמה, בשם משה רבנו שהיה איש
מלחמה, בשם דוד וחילותיו, בשם בר כוכבא וחייליו, אני מצדיע לך.

בשם תנועת הנוער הכי גדולה באומה, הכי רצינית והכי אחראית באומה, תנועת
הנוער שכוללת מליון חברים - צבא הגנה לישראל - הכל-כך אהובה, שגם בוגריה
ממשיכים לבקר בה, אני מצדיע לך.

מול מסירות הנפש שלך, בין שהנך קרבי, בין שהנך תומך לחימה, מול אומץ לבך
מול הסכנה, אני מצדיע לך.

מול מסירות נפשך לעזוב את אשתך ואת ילדיך לפרקי זמן קצרים וארוכים - אני
מצדיע לך, ובאותה הזדמנות, גם לך, אשת המילואימניק, אני מצדיע.

מול מסירות כספך, שהרי כמעט תמיד תשלום עבור יום מילואים הוא פחות ממשכורתך
או רווחיך - אני מצדיע לך.

ידידי המילואימניק, אתה יודע שאתה אידיאליסט, ודאי אתה מסמיק כאשר אני
משמיע את הדברים לאוזניך, וגם על זאת אני מצדיע לך.

יש לקום בפני עושי מצוה, אז אני קם לפניך, כי אתה מקיים את המצוה הגדולה של
'אל תעמוד על דם רעך', קל וחומר אל תעמוד על דם האומה כולה, כי אתה עדות
חיה לאמרה הגדולה 'כל המקיים נפש אחת מישראל, כאילו קיים עולם מלא', קל
וחומר מי שמקיים עולם מלא. אז בין שיש לך כיפה על ראשך, בין שיש לך כיפת
שמים על ראשך - אני קם לפניך.

מילואימניק יקר, אתה מקיים את המצוה הגדולה של הגנה על הארץ, של שחרור
הארץ, של דברי הרמב"ן שהארץ הזאת תהיה בידנו, וזו מצוה גדולה שעושים
במסירות נפש, כמו המצוה הקודמת. אז בין שיש לך כיפה גלויה ובין שיש לך כיפה
שקופה, לא רק שאני קם לפניך, אלא אני קם לפניך בכל מלוא הקומה.

כי רציתי שתדע, המילואימניק, שנמאס לי לחכות ברציף של תחנת רכבת, כדי
שידחפו אותי בקרון בהמות לעבר מחנות המוות. כי נמאס לי להיות כבשה בין
שבעים זאבים שתולשים ממנה בשר. אז כאשר אני רואה שהכבשה קנתה רובה ומחסלת
אויביי, אני מודה לך מאוד, ואני קם לפניך.

כי קמים לפני עושי מצוות, והמצוה הכי גדולה היא קידוש השם, וכאשר עם ישראל
מוכה ומעונה, נרצח ונשמד, זה חילול השם נורא. וכאשר הוא מחזיר מכה אפיים,
שוק על ירך לאויביו, זה קידוש השם הכי גדול. אז בין שיש לך כיפה מצמר על
הראש, או כיפה של טנק, אני מצדיע לך.

כי לפעמים אתה בא למילואים והציוד במצב לקוי, גם הציוד הרפואי חסר, ויש
בלגן, ואתה מקבל הכול בלי תלונות אלא בחיוך ובהומור.

שמע מילואימניק, אתה יצור נפלא, טיפוס נדיר. אני מצדיע לך.

כי לפעמים כואב לך הלב שלא כולם נושאים בנטל. כן, כואב לך ואז אתה מרגיש
פרייאר. ובכל זאת אתה מרגיש שאתה עושה שליחות, אתה מרגיש גאווה - אז אני
מצדיע לך.

כי גם אחרי גיל שאתה פטור, אתה מתנדב, וגם כשהיית חייב, יכולת להתחמק, אז
אתה בעצם תמיד גם מתנדב, ואני מצדיע לך.

כי בזכותך העם היושב בציון יכול לחיות את חייו בשלווה ובשקט, כי אתה עבורו
חומה אנושית, כי אתה מקיים בחייך 'כל העם צבא וכל הארץ חזית', כי אתה חייל
מעולה ואדם מעולה, מלא גבורה, מלא שמחה, מלא אחוות לוחמים, מלא ידידות
לחבריך -

אז בשם כל האומה אני מצדיע לך.

