---
title: "כלי רב-תכליתי"
type: "מאמר"
---

## כלי רב-תכליתי

\[מ"ראש יהודי"\]

כאשר כועסים על ילד, אי-אפשר להשאיר אותו באווירת הכעס. הוא פגוע. צריך
לשאול אותו: "כשכעסתי עליך, חשבת שזה מוצדק"? "לא". "חשבת שאני שונא אותך"?
"כן". "חס ושלום, אינני שונא אותך. אבל זה מה שהרגשת"? "כן". "הרגשת שאני
שונא אותך משום שהכעס לא היה מוצדק"?... וכן הלאה. עליו לעכל את הכעס.

כמובן אין זה אומר שמצפים מאתנו לא לעשות טעויות לעולם. איך אפשר לא לעשות
טעויות? איך אפשר לא להתעצבן מדי פעם? איך אפשר להעניש שלא בצדק לפעמים?
ניתן לנסח זאת כך – באמת אסור לנו לעשות טעויות, אבל לעולם יש דרך לתקן את
המעוות. וכיצד מתקנים? – היזון-חוזר. בעזרתו אני יכול לדעת אם וכיצד זה
פועל על הילד. אם הוא מרוצה או לא, מקבל או לא מקבל, אם זה מעורר אותו אל
הטוב או לא מעורר אותו אל הטוב. שהרי אינני יכול לשאול אותו: "האם דברַי
מעוררים אצלך את החשק אל הטוב הגנוז בעמקי נשמתך, ומזעזעים אותו לכיוון
עילויו"? בוודאי אינני יכול לשאול אותו שאלה כזאת, והוא גם לא יענה לי. אלא
אני שואל: זה מה שהרגשת? זה מה שחשבת? עכשיו אתה שמח? זכינו בכלי מוּפלא,
ברוך ד'.

הכלי הזה יעיל ביחסים בין הורים לילדים, בין איש לאשתו וגם בין אדם לחברו.
כלי מעניין וקסום. כמובן, יכול אי-מי לומר: "למי יש זמן לשיחה ארוכה זו?",
אבל בלעדי שיחה זו, החיים בלתי-נסבלים. ודאי שזה דורש זמן וסבלנות.

- פורסם בשאילת שלמה 326

