---
title: "מלחמת התורה בחיים (מאמר)"
type: "תורה אלוקית (מאמרים)"
---

## האם התורה הורסת מצמצמת וחוסמת את החיים החיים?

כבר זמן רב מתנהלת מלחמת בין התורה לבין החיים. אנשים טוענים שהתורה הורסת
את החיים, מצמצמת את החיים, חוסמת את החיים.

על שאלה זו יש שלוש תשובות:

א. נצחון החיים על הדת, על התורה, על האמונה, על דבקות בד'. וזאת באופנים
שונים.

1\. עזיבת כל המצוות, בטענה שהדת אינה מוסרית בהיותה נוגדת את החיים.

2\. קיום מצוות לסירוגין, עיתים כן, עיתים לא, כפי הרגשת האדם אם הן תואמות
לחיים או לא.

3\. העזרות ברבנים שמתירים איסורים או פותרים ממצוות, בטיעונים שונים, מה
שמכונה בימינו: פסיקה מתחשבת, פסיקה ידידותית ומקשיבה וכדומה. הצד השווה
שבהם שהחיים יותר חשובים מהתורה לכן דוחים אותה למחצה, לשליש ולרביע.

ב. תשובה שניה של העולם החרדי, הרבנים ואנשים יראי שמים: אכן יש סתירה בין
התורה והחיים, אבל התורה יותר חשובה, לכן יש לוותר על החיים למען התורה.
הצד השווה שבתשובה זו והקודמת, הוא ששתיהם אומרות שיש סתירה ,והמחלוקת היא
מה דוחה מה. לכן אומרים החרדים שהחיים אינם חשובים אלא הבל הבלים. העיקר
הוא לעבוד את ד'. אמנם הם מפסידים את החיים אבל החיים אינם שווים כלום.

ג. תשובה שלישית, שאין סתירה בין התורה והחיים, כפי שמסביר מרן הרב קוק.
אתם הדבקים בד' אלהיכם חייםכולכם היום. הדברים מוסברים באריכות בספר אורות,
במיוחד באורות התחיה, וגם במאמרים דעת אלהים ועבודת אלהים בספר עקבי הצאן.
הרי נצטווינו לבנות את החיים ולשכלל את החיים, לא רק כתשובה הקודמת שיש
לקחת רק את המינימום של המינימום. אגב, זה מה שכתוב במסילת ישרים בתחילת
פרק א שענייני העולם הזה שקר והבל נטעה. אבל בהמשך פרק א וכן המשך הספר,
אחרי שהאדם התעלה ,הוא אומר דברים יותר עליונים.

ודאי שיש לתקן את החיים ולרומם את החיים ובודאי שיש לבנות את המדינה. אם כל
ענייני החיים הם הבל נטעה, אז גם מדינת ישראל הוא הבל נטעה, או שיש לה רק
ערך מכשירי.

אלא אנו אומרים שהכל תלוי בנקודת המוצא: אמונה בד', דבקות בד', עבודת ד',
מתוך כך אפשר להשתמש בחיים בכשרות. ואפילו לרומם את החיים אחרי שהאדם עצמו
כשר וטהור על פי השיטה השניה ועל פי דבר ד'.

ראה את הבלוג של הרב:
[1](http://www.maale.org.il/index.php/blog/show?vidid=5081&type=blog)

- 

פורסם בשאילת שלמה 415

