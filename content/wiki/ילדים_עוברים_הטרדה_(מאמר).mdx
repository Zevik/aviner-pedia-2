---
title: "ילדים עוברים הטרדה (מאמר)"
type: "מאמר"
---

ש: קראתי שילדה אחת מתוך שבעה עברה הטרדה, וילד מתוך שלשה. האם מוטל על
ההורים לחסן את הילדים נפשית בפני תופעה זו?

ת: כמובן, יש סוגים שונים של הטרדה: גופנית חודרנית, גופנית לא חודרנית
ומילולית. אך כולן הן הטרדה שעלולה להזיק באופן נורא. ובודאי שיש לדבר על
זה עם הילדים.

ש: זה לא עלול להפחיד אותם?

ת: יש לדבר בצורה מתאימה. לא לומר להם שכולם ככה, אלא שהרוב הם טובים, אך
יש גם אנשים רעים. הרי מלמדים אותו חומש על קין שהרג את הבל, אך הבל וגם שת
היו צדיקים. ישמעאל היה רשע והתעלל ביצחק, אבל אברהם, יצחק ויעקב היו
צדיקים. אחי יוסף מכרו אותו, אך אחר כך הצטערו וביקשו סליחה. כמובן, אין
צורך לגלות לילדים את הסטטיסטיקה הנ"ל, אלא לומר להם שכמעט כל האנשים
טובים, אך יש גם רעים ויש להיזהר מפניהם.

ש: ושוב אני שואל, זה לא יכניס אותם לפחד?

ת: לא. עיין מסילת ישרים פרק ט שזהירות היא טובה לעומת פחד שאינה מידה
משובחת. ההבדל היא בפרופורציה.

ש: למעשה, מה לומר לילד?

ת: להדריך אותו שאם אדם זה פונה אליו והוא מרגיש לא נעים, שיש לסרב.

ש: ילד קטן מסוגל לסרב?

ת: ודאי. ילד בן שנתיים יודע היטב לסרב להוריו, במיוחד בתקופת משבר הסרבנות
בגיל הרך, מה שנקרא בשפה עממית: "אדון לא-לא". כך יש ללמד את הילד לומר
בקול נחוש: לא! ולתרגל זאת יחד איתו, כאילו אתה האדם הזר הנטפל בו. ועיין
בספרי לילדות "סיפורי יעל" החל מעמוד 44, הדרכות בצורת סיפורים, ובעמודים
55-54, עשרים הדרכות כיצד להיזהר מאדם זר.

ש: ואם זה אדם מהמשפחה, כגון סבא, דוד או אח?

ת: אז זו צרה גדולה, אך גם כנגדם, יש להכשיר את הילד, כמובן בלי לנקוב
בשמות. במיוחד על ההורים שמבחינים בהתנהגות חריגה אצל הילד, לבחון מה קרה
לו. יש לזכור היטב שגורם מטריד כופה על פי רוב שתיקה על הילד, בעזרת מתנות
או הפחדות.

ש: ואם זה האבא עצמו?

ת: אז זו צרה צרורה. אך לצערנו גם זה קורה. אז יש לאמא לשים לב, וכן לצוות
החינוכי בבית הספר. אם הם מבחינים ירידה בלימודים ובמצב הרוח, לחקור היטב
את הילד מה קרה. כמובן, גם כאן יש השתקה על ידי מתנה והפחדה.

ש: גם ברשת יש כל מיני סוטים שמפתים ילדים?

ת: נכון מאוד, יש להדריך ילדים לא למסור פרטים.

ש: עולם עצוב...

ת: עולם טוב. אך להיזהר.

- פורסם בשאילת שלמה 537

