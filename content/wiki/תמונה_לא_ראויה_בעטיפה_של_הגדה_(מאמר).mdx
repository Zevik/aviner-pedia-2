---
title: "תמונה לא ראויה בעטיפה של הגדה (מאמר)"
type: "מאמר"
---

**שאלה:** בעטיפה של ההגדת צה"ל לפסח, מצויירים בעגול מסביב לקערת הסדר,
חיילים וחיילות היושבים בסירוגין. האם מותר לשבת ככה? האם מותר לפרסם תמונה
כזה?

**תשובה:** התשובה מתחלקת לכמה חלקים:

א. הרבנות הראשית לישראל וכל גדולי ישראל אסרו ואוסרים גיוס בנות באופן
גורף. היא גם לא חדשה דבר, שהרי כתוב בתורה, נביאים, כתובים הלכה ואגדה
שחובת הצבא היא על גברים, "איש דרכו לכבש ואין אשה דרכה לכבש" (קידושין ב
ב), וכל כבודה הוא פנימה. יש גוונים בצלם אלוהים שבאדם, ולאשה יש תפקידים
אחרים באומה, ולא בצבא, בו יש מכשולים בתמימות הצניעות. אגב, גם בעמים
אחרים אין גיוס נשים חובה ואין נשים ביחידות קרביות. גיוס בנות הוא איסור
הלכתי חמור, נזק לצה"ל ונזק לבנות.

ב. ובכל זאת, אם בת מתגייסת, יש לעזור לה כדי שתחזיק מעמד כמה שאפשר. ואני
הדל כתבתי ספר קטן 'שובי לשלום' לשם כך. מתוך ההקדמה כתבתי: "הצבא אינו
מקום לבנות, לא על פי הטבע ולא על פי ההלכה, וכן הורתה הרבנות הראשית
לישראל פעם אחר פעם לסגור את השער לכל צורה של שרות בנות בצבא. יחד עם זה,
בנות אלו הן בנותינו, בנות עם ישראל היקרות, ולכן יש להאיר את אורה של תורה
גם לחיילות, למען תחזקנה מעמד מבחינה רוחנית ומוסרית גם בצבא". לכן, ודאי
יש לערוך סדר של פסח גם לחיילות.

ג. יש לגברים ולנשים, וכן לבנים ולבנות, וכן לחיילים ולחיילות, להתרחק מאוד
מאוד. קיצור שו"ע קנב ח-ט-י. לכן אם עורכים סדר, יש להם לשבת בנפרד. ואם
אין זה המציאות, בע"ה יתקנו. אך בינתיים בודאי אין לצייר את זה על עטיפת
ההגדה של פסח, שהיא ספר קדוש, המיועד לרומם אותנו. אין לצייר עליה חטא! זה
מתן לגיטימציה! ויש עוד ציור כזה בפנים.

ד. ב"ה, התוכן של ההגדה עצמה הוא טהור וראוי לגמרי. כתוב בפרקי אבות (ד,
כ): "אל תסתכל בקנקן אלא במה שיש בו". זה אכן נכון, אבל אין להכניס דבר כשר
למהדרין בתוך קנקן טמא.

**סיכום:** אנחנו מקווים שיעשו תשובה ויתאמו את העטיפה לתוכן העילאי.

- פורסם בשאילת שלמה 539

