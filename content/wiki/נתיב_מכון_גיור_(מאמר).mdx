---
title: "נתיב מכון גיור (מאמר)"
type: "מאמר"
---

**שאלה:** הייתי בסגל של קורס גיור נתיב שבצה"ל, אבל התעוררו אצלי תמיהות
רבות. הרי הקורס מיועד לאנשים שרוצים להיות יהודים, כלומר להיכנס לתורה
ולמצוות, אם כן כיצד הקורס הוא מעורב? זאת ועוד, קורס ההכנה עבור הסגל היה
בעצמו מעורב, עם ערבי הווי מעורבים לשם חיבור וגיבוש, והרי זה סותר את
ההלכה? וכן במשך הקורס הסגל מעורב ויש בו הרבה קלות ראש וקירבה גדולה בין
גברים ונשים. חלק מהתכנים המועברים תומכים בפלוריליזם ובדעות דשלא תואמות
את היהדות ,כדי להיות פוליטיקלי קורקט. איך הרבנים מתירים דבר כזה? אמנם
הרב עובדיה יוסף אמר שהגיורים כשרים, אמנם מתוך מציאותי שם, אני נבוך, אך
אני סומך עליו מתוך אמונת חכמים. אבל בכל זאת אני שואל למה הרבנים מתירים
קורס זה. רק אוסיף שמעבירי הקורס הם תלמידי ישיבות, מה שמהווה לכאורה
לגיטימציה אמיתית.

**תשובה:** אין כאן שאלה. אתה מתייחס לקורס "נתיב בסיסי" שאינו מטעם הרבנות
או הרבנים, אלא מנוהל על ידי חיל חינוך ומטרתו רק זהות יהודית. הוא הוקם
בגלל עתירות לבג"ץ של רפורמים וקונסרבטיבים כדי שהגיורים שלהם יוכרו, היתה
גם סערה אצלם בארצות הברית והם איימו על ניתוק. הציעו שמעבירי הקורסים יהיו
שייכים לכל הזרמים אך ההכרה בגיור תהיה אך ורק אותודוקסית. כמובן, הרבנות
הראשית סירבה. בסוף, הממשלה החליטה להקים את המרכז נתיב, כאשר בראשו יש
נציגים אורתודוקסים, קונסרבטיבים ורפורמים. הוא מופעל על ידי הסוכנות ומשרד
ראש הממשלה.

לכן, מובן מאיליו שהרבנים לא יכולים לקבוע את הסדרים בקורס "נתיב בסיסי",
אלא רק לשמור קשר מתוך מגמה למזער את הנזק ולתקן. אבל, בהמשך, "סמינר נתיב
א" וכן "סמינר נתיב ב" הם על ידי תלמידי חכמים וכל התכנים הם על פי ההלכה.
כל התהליך מפוקח על ידי הרב הראשי ואבות בתי הדין.

בזמנו, הגר"ע יוסף התיר את הגיורים על סמך היכרתו את הרבנות הצבאית כאמינה,
מזמן היותו רב ראשי. יש רבנים חרדים שחלקו עליו, וטענו שהגיורים לא תקפים.
על כל פנים הגר"ע יוסף ידע על מה הוא מדבר, וכך הכריע.

ב"ה, יוצאים משם הרבה גרי צדק אמיתיים.

אך ודאי, צריך שם הרבה מאוד שיפור, תיקון והעמקה, בעזרת השם.

`* פורסם בשאילת שלמה 609`

