---
title: "חייבים לחסן (מאמר)"
type: "מאמר"
---

## חייבים לחסן

\[מ"באהבה ובאמונה" – יתרו תשס"ח\]

שאלה: שמעתי שהיו מקרים רבים שתינוקות ניזוקו מחיסונים, שאין צורך כלל
בחיסון ואדרבא הוא מחליש את הכוח הטבעי של התינוק, שמחלות רבות כגון אוטיזם
התרבו עקב חיסונים, שמחלות רבות נעלמו לא עקב חיסונים אלא עקב התפתחות
ההיגיינה, שכל החיסונים רק משרתים את האינטרסים הכלכליים של חברות התרופות,
שסתם מכניסים רעל מסוכן בגופו של תינוק ועוד טענות רבות.

תשובה: כמובן, בתורה לא כתוב על איזו מחלה יש לעשות חיסון, ובאיזה גיל
ובאיזה חומר ובאיזו כמות. התורה אינה ספר רפואה במובן הזה. התורה רק אומרת
לשמוע לרופאים כמו שכתוב "ורפא ירפא" (שמות כא, יט). מובן שמדובר ברופא
אמתי ולא באדם שהחליט לכנות את עצמו רופא.

לכן השאלה היא מה עושים כאשר יש מחלוקת בין רופאים, אלו טוענים שחיסון
מסוכן ויש להם שלל טענות, ואלה טוענים שאי-חיסון הוא המסוכן, ויש בידם
טענות נגדיות לא פחות חזקות. משל לסנהדרין שבה חלק מהחכמים אומרים שפלוני
חייב מיתה וחלקם אומרים שהוא פטור. גזרה תורה שהולכים אחר הרוב, "אחרי רבים
להטות" (שמות כג ב). וכן הוא ביחס לרופאים, הולכים אחרי הרוב. (למשל, לגבי
אכילה ביום הכיפורים. שו"ע או"ח תריח). רוב הרופאים בעולם ובארץ ישראל
אומרים בצורה נחרצת שיש לחסן, ולא רק רוב אלא כמעט כולם, לכן זו ההלכה.

בכך נגמר הדיון, זו הלכה ככל הלכה, ואפילו יותר, כי כידוע חמירא סכנתא
מאיסורא (חולין י א).

לכן מה שכתוב בהמשך אינו דיון הלכתי, כי ההלכה כבר נפסקה, אלא הסברה כדי
לקרב את הדברים לשכלנו וללבנו.

**טענה א.** היו מקרים רבים שתינוקות ניזוקו עקב חיסונים?

תשובה: ליתר דיוק שתי תשובות. א. אין זה נכון. זה נדיר ביותר. כמובן עבור
התינוק שזה קרה לו, זה מאה אחוז. אך סך הכל אלו יוצאים מן הכלל. כל שנה
מאות אלפי תינוקות מקבלים בארץ חיסון - וכמה ניזוקים? העדר תביעות משפטיות
בנידון - יוכיח. ב. גם לו יהי כן. בכל טיפול רפואי יש סיכון, אבל יש לשקול
את הסיכון הנגדי, וגם בזה הולכים אחרי הרוב. וגם על זה נאמר 'רפא ירפא',
שניתנה רשות לרופא לרפא, כי אם אין שום סיכון, ודאי שעליו לרפא, ומה הוא
צריך רשות מריבונו של עולם.

**טענה ב.** למה להכניס תינוק לספק סכנה על ידי חיסון, כאשר הוא בריא?

תשובה: כבר נפסק מזמן על ידי בעל 'תפארת ישראל': אם עתה אין סכנה, מותר
להיכנס לסכנה מועטת ורחוקה בהווה כדי למנוע סכנה גדולה וממשית בעתיד (תפא"י
יומא פ"ח אות ג). וכן הוא בכל הרפואה המונעת.

**טענה ג.** הרופאים שתומכים בחיסון אינם אמינים, הכל אינטרסים של יצרני
תרופות שמגלגלים מיליארדים.

תשובה: זו סתם טענה מרושעת שלא שווה תגובה. הרופאים בעולם מוכנים להרעיל כל
שנה חצי מיליארד ילדים בשביל כסף - שלא מגיע לכיסם?! מחסנים גם את ילדיהם
שלהם בשביל כסף?! אם כבר, יש גם טענה נגדית שכל מיני מרפאים נוכלים למיניהם
בשיטות חלופיות מגלגלים מיליארדים לכיסיהם.

**טענה ד.** אין צורך כלל בחיסונים, אסור להתערב בטבע. הדרך הטובה ביותר
היא להתנהג בצורה טבעית.

תשובה: זו טענת הChristian scientists-. ודאי שיש להיות טבעי כמה שאפשר,
אבל גם בזה אין להפריז. האם חסידי הטבע אוכלים תפוח אדמה טבעי או מבשלים
אותו, כוססים חיטה טבעית או אופים לחם, טווים בגדים או מתכסים בעלי תאנה,
הולכים ברגל או נוסעים ברכב, ממצמצים בעיניהם או מרכיבים משקפיים, צועקים
למרחקי קילומטרים או מדברים בטלפון, תוקעים מקל קטן על כף ידם בתור שעון
שמש או עונדים שעון יד אלקטרוני, כותבים מאמריהם המלומדים בעזרת קנה ומיץ
רימון על פפירוס או נעזרים במחשב משוכלל...

**טענה ה.** ההורים הם האחראים על ילדיהם ואיש לא יכול להחליט עבורם.

תשובה: ריבונו של עולם ודאי יכול להחליט עבורם, וכבר אמרנו מה ההלכה. גם
החברה נוהגת להחליט בתחומים שונים שבהם האזרחים הנם חסרי אחריות, ואף
במשטרים מתירניים מחייבים חגורת בטיחות, חבישת קסדת מגן לרוכבי אופנוע,
אוסרים צריכת סמים ועוד. כך החברה גם רשאית וחייבת להחליט עבור ההורים חסרי
מסוגלות הורית ומוציאה את ילדיהם מרשותם, כך היא רשאית להחליט בנדון שלנו
כאשר ההורים חסרי אחריות כלפי ילדיהם. סוף סוף ילדים רבים מתים בעולם עקב
אי חיסון. וכי ילד שימות ייתבע דמו?! ולילד שקיבל שיתוק ילדים, האם יתבעו
את הוריו?! יתר על כן, ילד כזה שלא חוסן ויחלה, מדביק ילדים אחרים שטרם
חוסנו שהרי לא מחסנים מיד אחרי הלידה אלא יותר מאוחר, ויוצא שהוא מסכן
אחרים ומותר לחברה להגן על עצמה. יש פוסקים שעל הרשויות לכפות חיסון המוני
כדי להציל את הכלל (רפואה ומשפט א 79). דברים כאלה קורים כל הזמן. למשל
בזמן האחרון, אוכלוסיה מסוימת נהגה לא לחסן תינוקות נגד חצבת, אך הוירוס גם
פגע בתינוקות להורים שמחסנים, אבל התינוקות טרם הגיעו לגיל חיסון שהוא שנה.
יש מקומות שכל ילדי התינוקון נפגעו, ושקלו להקדים את החיסון חצבת-אדמת-חזרת
לגיל תשעה חודשים.

אך גם בהעדר חוק המחייב לחסן, אפשר לפתור את הבעיה בסירוב לקבל ילדים שלא
חוסנו לתינוקון, מעון, פעוטון, גן ובית ספר, כנהוג בארה"ב.

**טענה ו.** בגוף זורמות אנרגיות רבות, וגם לכל חיסון יש אנרגיה משלו,
שפוגעת באנרגיות של הגוף וגורמת למחלות שונות.

תשובה: הבל. האנרגיות האלה לא היו ולא נבראו. ומעולם לא נבדקו באף מכשיר.
אם מדובר באנרגיה פיסיקלית, צריך לאתר אותה בעזרת מכשיר אלקטרוני או אחר.
אם זו אנרגיה רוחנית, צריך להוכיח על פי תורה ונבואה שהיא קיימת.

**טענה ז.** יש מחקרים מדעיים רבים שמוכיחים שחיסונים מזיקים.

תשובה: יש גם מחקרים נגדיים, וכאמור הולכים אחר הרוב. אך יש לדעת, שלא כל
מחקר עומד בהכרח באמות מידה מדעיות. בשביל להיות בעל ערך מדעי לוודא זאת,
הוא צריך להיות מודפס בכתב-עת מדעי מוכר ורציני ולהיות חשוף לביקורת נגדית.
ללא זה, הוא סתם השערה.

**טענה ח.** החיסונים לא הביאו שום תועלת למין האנושי.

תשובה: שקר. החיסונים הם ההישג הכי גדול של הרפואה הציבורית המודרנית.
בזכותם מחלות רבות נעלמו כליל או הודברו באופן כמעט שלם. כגון דלקת כבד
נגיפית מסוג A (ירידה ב90% ), חיידק BHI הגורם דלקת קרום המוח בתינוקות
(ירידה ב-95%), שיתוק ילדים (פוליו), קרמת (דיפטריה), חצבת, שעלת, טטנוס,
אדמת מלידה ועוד.

**טענה ט.** זה נכון שמחלות רבות נעלמו, אך אין זה בזכות החיסונים אלא
בזכות התפתחות ההגיינה. הוכחה לכך היא מספרים המראים ששכיחות מחלות אלה
החלה לרדת זמן רב לפני המצאת החיסונים.

תשובה: זה נכון שלהיגיינה יש השפעה מבורכת על היעלמות מחלות רבות, אבל היא
לא הצליחה למגר אותן וזאת עשו החיסונים. יש לבחון את השינויים האדירים שחלו
בחמישים השנים האחרונות מאז הוכנסו חיסונים רבים. לדוגמא, מאז החיסון נגד
דלקת כבד נגיפית A, בשנת תשנ"ט, מחלה זו נעלמה כמעט כליל. וזה ודאי לא בגלל
שינוי חריף בהיגיינה. וגם היום עם כל ההיגיינה, כאשר אין חיסונים, מגפות
פורצות שוב. למשל באירלנד, התפשטו לפני שלוש שנים שמועות שחיסון חצבת גורם
לתופעות לוואי קשות. עקב זה, שיעור התחסנות ירד מ-100% ל-30%, ואז הופיעה
מגפת חצבת עם מאות אלפי מאושפזים, ומקרי מוות רבים - יותר מאשר בכל יבשת
אמריקה. גם בארץ בציבורים מסוימים שאינם מחסנים יש מקרי הידבקות רבים מאד.

**טענה י.** ילדים רבים אינם מקבלים חיסון ולא קורה להם כלום.

תשובה: זה בגלל "חיסון העדר", כלומר מפני שהם מוקפים בטבעת של ילדים
מחוסנים. אבל במקום שיש כיסי אוכלוסיה שאינם מתחסנים, יש התפרצויות של
מגפות. למשל בפסח תשס"ג, עקב ביקור ילד חרדי מחו"ל, פרצה מגפת חצבת במגזר
החרדי, שבו חלקם אינם מחסנים מסיבות אידיאולוגיות, ותוך שבועיים היו ששים
מקרים של חצבת, בגלל הידבקות שרשרת. רק נזכיר, עלולים להיות לחצבת סיבוכים
קשים כדלקת ריאות או דלקת קרום המוח ואפילו מוות. הרבנים הורו לחסן, תוך
כמה ימים חוסנו אלפי ילדים והמגפה נעצרה. וכן בשנת תשנ"ה היו 90 מקרים של
שיתוק ילדים בתוך קבוצת האיימיש ההולנדי, ואז גדולי האיימיש פסקו שמעכשיו
מחסנים. במחוז בוואריה בגרמניה שבו מחסנים נגד חצבת רק 75%, היתה מגפה בשנת
תשס"ב ומעל 1000 ילדים חלו תוך זמן קצר.

**טענה יא.** חיסון נגד חצבת גורם לאוטיזם והפרעות דומות, עובדה שכמות
האוטיסטים גדלה הרבה.

תשובה: כבר הופרך מזמן. בדנמרק פורסם מחקר שהשווה בין 400,000 ילדים שקיבלו
חיסון ו-100,000 שלא קיבלו ויש אותה כמות אוטיסטים. באנגליה פורסם מחקר
ששיעור חיסון החצבת לא השתנה שם ובכל זאת מספר מקרי האוטיזם עלה.

אם כן זאת לא הסיבה. אלא כנראה שינוי באמות מידה לאבחנה, מודעות גדולה יותר
לאבחנה ולרישום.

**טענה יב.** מזריקים לילדים חומרים שלא הוכחו כבטיחותיים, וגם יתכן
שהתערבבו בהם חומרים מסרטנים ומזיקים?

תשובה: לא נכון. חיסונים הם הטכנולוגיה הרפואית הגבוהה ביותר בעולם, חצי
מיליארד ילדים מקבלים אותה כל שנה. הדברים נבדקו בארץ, נבדקים בהווה,
וממשיכים להיבדק כל הזמן. יש מעקב מתמיד, השתכללות תמידית ולעיתים גם ביטול
חיסונים מסוימים.

**טענה יג.** אולי בעתיד יתגלה נזק עצום שגרמו החיסונים.

תשובה: בטענה כזו, צריך לעצור את כל הרפואה, ואף את כל הטכנולוגיה. אלא כבר
אמרנו שעל כך נאמר 'רפא ירפא' שניתנה רשות לרופא לרפא. אחרי שאנשי מדע חקרו
ובדקו עד תום עד מקום שידם מגעת, אין להם לחשוש הלאה (עיין עולת ראיה א
שצ).

**טענה יד.** מכניסים לגוף כל מיני כימיקלים רעילים כגון כספית, אלומיניום
ופורמלין.

תשובה: נכון. אבל כמויות אלו זעירות ביותר, הרבה למטה מסף הבטיחות והרבה
למטה מהכמויות הנמצאות במזון תינוקות ופעוטות.

**טענה טו.** אם כבר מחסנים, יש לחכות שהתינוק יתחזק ולבצע רק אחרי גיל
שנה.

תשובה: רוב המחלות הזיהומיות פוגעות לפני גיל שנה.

**טענה טז.** אני מכיר מקרים רבים שבדיוק אחרי חיסון תינוק קיבל חום גבוה,
פרכוסים ותופעות מפחידות אחרות.

תשובה: אלו תופעות לוואי ידועות וחולפות והן מצוינות בדף הסברה שמקבלים
בטיפת חלב יחד עם החיסון.

**טענה יז.** ילדים שחוסנו לצהבת ופתאום אובחנו אצלם אוטיזם או סכרת.

תשובה: אין שום קשר. זה קשר נסיבתי ולא סיבתי. יש בארץ קרוב למאתיים אלף
תינוקות שקיבלו חיסון זה, ובהכרח יתגלו אצל רבים כל מיני מחלות, ואין קשר
לחיסון. גישה אנקדוטלית זו אין לה שום ערך מדעי.

**טענה יח.** סוף סוף לא רואים בתוכנו מחלות זיהומיות, אך למה לנו לחסן
בגלל איזה חשש רחוק?

תשובה: זו בדיוק הסיבה שאין מחלות זיהומיות - כיוון שמחסנים. הסכנה תמיד
אורבת כיוון שנמצאים בארץ אנשים שונים מארצות שונות שבהן אין חיסונים.

**טענה יט.** לתינוק יש מנגנונים של חיסון טבעי, ואדרבה החיסון מחליש את
החיסון הטבעי. זה עניין של שכל ישר.

תשובה: זו טענה של תורות מסוימות כגון הומיאופטיה, שאין לה שום הוכחה מדעית
וגם שום שכל ישר. השכל הישר אומר שלא בנס אדם עמיד בפני כל מיני גורמי
מחלה, אלא עליו לפתח יכולות בהדרגה. למשל הלוחם מִתְּרְדַת אוּפָטור 'הגדול' מלך
פוֹנטוּס באסיה קטנה לפני 2100 שנים הגן על עצמו מפני כל מיני רעלים בעזרת
התרגלות הדרגתית בשתיית דם ברווזים שאכלו אותם רעלים. וכן יש סוסים ואנשים
הגרים בהרי סטיריה שהופכים עמידים לכמויות עצומות של זרניק (ארסן), כי
האדמה מלאה ממנו. וכן מגדלי דבורים וציידי נחשים חסינים מתוך חיסון איטי
טבעי הכרוך במקצוע.

**טענה כ.** סוף סוף יש בכל זאת נזקים בחיסון!

תשובה: אין! וגם אם היה נזק כלשהו, זה טבעה של כל רפואה. לכן אנו מתפללים
'רפאנו ד' ונרפא'. מובן שאם ד' ירפא אנו נרפא, אלא פירשו שריפוי אנושי מרפא
מצד אחד ומחליא מצד שני, ויש חשבון של תועלת מול נזק. אך כאשר ריבונו של
עולם מרפא, אין שום נזק.

וכאמור בהתחלה, אין בכל הטענות ותשובותיהן כר לדיון אם כן לחסן או לא, אלא
רק הסברה, שהרי העניין כבר הוכרח על ידי רופא כל בשר ומפליא לעשות, אשר
ציוונו ללכת על פי הזרם המרכזי ברפואה, על פי הרופאים החמושים בצלם אלהים
שבשכל המדעי, הם הם שלוחיו.

רפואה שלמה.

- פורסם בשאילת שלמה 293

