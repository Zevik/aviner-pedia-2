---
title: "אשרינו עם ממשלה, אשרינו בלי ממשלה"
type: "מאמר"
---

## אשרינו עם ממשלה, אשרינו בלי ממשלה

\[ראיון בעיתונות\]

שאלה: כיצד להתייחס למשבר הקשה שפוקד אותנו בפירוק הקואליציה?

תשובה: אין להגזים. אשרינו שיש לנו ממשלה,אשרינו גם בלי ממשלה. אשרינו שיש
לנו מדינה. זה העיקר. אלו צרות של עשירים.

ש: מי הם העשירים?

ת: אנחנו העם היושב בציון, עשירים שיש לנו מדינה. מעשה באם שבאה לתנות
צרותיה בפני הרב: בנה הקטן חולה כל הזמן, הילדה מעליו חצופה גדולה
בבית-הספר, הבן הבר-מצוה פעלתני מידי וגורם נזקים על ימין על שמאל, והבת
הגדולה נתקה קשר רגשי עם ההורים. השיב לה הרב: אלו אינן צרות. צרות הן –
השכנה ממול הנשואה שלושים שנה ואין לה ילדים. כך אנחנו, צרה – זה להיות בלי
מדינה, בגלות, או אפילו פה תחת שלטון טורכי או בריטי.

ש: אבל מדינתנו לא מתפקדת כראוי?

ת: היא מתפקדת טוב מאוד. כמובן,כמו שאין אדם צדיק בארץ אשר יעשה טוב ולא
יחטא, כך אין מדינה צדיקה בארץ אשר תעשה טוב ולא תחטא. יש לראות את הכל
בפרופורציה. יש לראות חצי הכוס המלאה. חכ"ם - ראשי תיבות: חצי כוס מלאה.

ש: שרים לא מסתדרים ביניהם, מתכתשים ופוגעים זה בזה, מפעילים לחצים זה על
זה - אין זה מראה על תקלה תפקודית חמורה?

ת: וכי לא ידענו מראש שפוליטיקאים הם אנשים כוחניים, עם כל ההשלכות. הרי הם
שולטים על עם מורכב מאנשים כוחניים, לכן חייבים להיות כך בעצמם קרוצים
מאותו חומר, כפי שכבר כתב מקיאוולי שכדי לעסוק בפוליטיקה יש להיות אריה
ושועל.

ש: אז עלינו להשלים עם המצב?

ת: עד שיבוא משיח והיה הצדק אזור מותניו.

ש: לאיזו מפלגה הרב מצטרף עתה?

ת: אנו לא שייכים לאף מפלגה, אנו שייכים לכל המפלגות ולכל כלל-ישראל, ולכל
מפלגה יש ערך מיוחד וכולן יחד בונות את האומה. כמובן לקראות הבחירות יש
לשים פתק בקלפי. אך זה מוקדם מידי לכריע עתה, ולקראת הבחירות נראה מה הן
האפשרויות.

ש: אך אחרי ביקורת הרבנים החריפה על הבית היהודי, האם מפלגה זו עדיין עומדת
על הפרק?

ת: ככל דבר עלי אדמות, יש בה גם דברים טובים, ויש בה חסרונות. זה תפקידם
להילחם בעד מדינה יהודית נגד הגל האדיר של חקיקה אנטי יהודית, ואם אינם
עושים זאת, זו בגידה סופית בעצם תפקידם. כלומר זו חובתם הראשונה להילחם שלא
ייפגע הסטטו קוו.

ש: האם אותו סטטו קוו עליו מדובר רבות הוא כזה אידיאל גדול, האם אינו פשרה
חסרת משמעות?

ת: הוא המבטיח את האחדות באומה. יש יותר דתיים ויש פחות דתיים, ואותו סטטו
קוו יוצר איזון ואפשרות לחיות יחד.

ש: ומי הרב מציע כראש ממשלה?

ת: גם זה מוקדם מידי כדי להביע דיעה. נחכה. כי בינתיים כל האפשרויות
החלופיות לראש ממשלתנו הן מאוד רחוקות ממנו. ובכלל, אנו במלחמה עם אויבים
ועוד קשיים רבים, ועלינו לחזק את ראש ממשלתנו, תהיה מפלגתנו מה שתהיה.

ש: זה מה שהרב מציע למערכת הבחירות?

ת: איני מציע כלום. העיקר שמירת הלשון, כמו שאסור לדבר לשון הרע על הפרט,
קל וחומר על הכלל.זה עוד יותר חמור וזה מה שגרם חורבן בית שני. חילוקי דעות
כן, חילוקי לבבות לא. שמירת השלון!

ש: אז סך הכל הרב שבע רצון מהמצב? על מה בדיוק?

ת: אשיב בסיפור אמיתי ששמעתי מחבר שהחליט לעלות לארץ כתוצאה משיחה חד פעמית
קצרה עם אביו. כך סיפר לו אביו: "גרתי בקזבלנקה, בחור צעיר עשיר, לבוש
אמריקאי, עם אופנוע, ונסעתי לשוק לקנות פיצוחים. ערביה ענייה עם בגדים
קרועים ישבה על הרצפה ומכרה, לקחתי פיצוחים ונתתי לה כסף. הרימה עיניה
וזרקה לעברי: יַהוּד! אין לך מלך, אין לך מדינה, אין לך צבא, אין לך שפה!
פרצתי בבכי כי בעצם היא צדקה". חברי שמע ועלה לארץ.

ב"ה, עתה יש לנו מדינה, יש לנו צבא, יש לנו מששלה, יש לנו ראש ממשלה.

- פורסם בשאילת שלמה 367

