---
title: "ריכוז בתפילה ובלימוד התורה"
type: "מאמר"
---

## הגברת ריכוז בתפילה ובלימוד תורה

\[שיחה בישיבה בארוחת צהרים\]

**שאלה: איך אפשר להגביר את הריכוז בתפילה, בלימוד ובחיים בכלל?**

תשובה: כמו בכל השאלות האלה, יש שתי דרכים משולבות - קרקע ואויר. "אויר" -
להבין בגובה עליון. "קרקע" - להתרגל בתחתיות ארץ.

**אויר - להבין**

להבין זה אידיאל עליון, כמבואר בספר מוסר אביך בפרק בכל דרכיך דעהו. כל דבר
שאדם עושה, שם נמצא רבש"ע. לכן צריך לעשות אותו טוב.

יש שני פרושים לפסוק "בכל דרכיך דעהו" (משלי ג, ו). פירוש מרחיב: אפשר
למצוא את רבש"ע בכל דבר. פירוש מצמצם: כל דבר טוב שאדם עושה כרגע - שם נמצא
רבש"ע, ולא במקום אחר. כשאדם מתפלל - רבש"ע נמצא בתפילה. הוא לא ימצא את
רבש"ע בלימוד או בחסד. כשאדם לומד - רבש"ע בלימוד. הוא לא ימצא את רבש"ע
בתפילה או בחסד. כשאדם עושה חסד - רבש"ע בחסד. זה לא הזמן להתפלל או ללמוד.
כמבואר בגמרא ברכות (דף י), שאף על פי שלימוד תורה הוא מעל תפילה, בזמן
התפילה צריך להתפלל ולא ללמוד תורה. זמן תורה לחוד וזמן תפילה לחוד.

מה המקור של דברי מרן הרב קוק? סוד הצמצום. ריבונו של עולם, אף על פי שהוא
מעל העולמים ולפני העולמים, כאשר הוא עושה דבר, הוא כביכול מצטמצם בזה
הדבר. כשרבש"ע מדבר עם אברהם אבינו, הוא לא עושה דבר אחר באותו הזמן
(כמובן, כל זה מבחינתנו). אדם צריך להצטמצם במה שהוא עושה, בניגוד לאופנה
המפוזרת, שמשבחת את האדם המתעסק באלף דברים, הדומה לפרפר שכל רגע נמצא על
פרח אחר. זאת אופנה חדשה של חמש מאות השנים האחרונות, שבאה כתגובה ללחץ
הנוצרי העודף והכפייה הנוראה. אנחנו מבינים את התגובה, אבל לא צריך להגזים.
אדם צריך להחליט בעצמו מה לעשות, אבל לעשות אותו טוב. כמובן שמותר לאדם גם
לשנות דעתו, אבל לא בתור אידיאל.

לכן, צריך להבין את הגודל של תכונת הריכוז. אתה לא חייב לרקוד בכל החתונות,
לדעת את כל הידיעות ולעבוד בכל המקצועות. במה שאתה עושה - תתמקד, תתרכז
ותעשה טוב. אם אתה רופא - תהיה רופא מעולה. אם אתה לומד תורה - תהיה לומד
תורה מעולה.

יש סיפור על אחד שפגש חבר והזמין אותו לאכול. "מה שלום הדוד אליהו?" –
"מת". – "אז הדודה שרה לבד"? – "מתה". – "מה, גם היא מתה? אוי ואבוי". הוא
כבר לא אכל... אח"כ הוא שאל: "מה אתה עושה בחיים?" – "עובד בנגריה של דוד
אליהו". – "אבל אמרת שהוא מת!?" – "כשאני אוכל הכל מת..." תן לבן אדם לאכול
בשקט...

חייבים לאכול - אז תאכל כמו שצריך. לא כמו אישה, שבבת אחת אוכלת, מניקה,
מבשלת, עושה כביסה, רודפת אחרי ילד, עושה אמבטיה לילד אחר ומטלפנת לחותנת
שלה ונותנת לה עצות.

צריך להבין שאין אידאל לעשות הרבה דברים בבת אחת. מה שעושים - עושים טוב.
יש לוי שוער ויש לוי משורר. ללוי משורר אסור לעזור ללוי שוער. המשורר ששומר
שער - חייב מיתה (ערכין יא, ב).

**קרקע - להתרגל**

אתה לא מצליח להתרכז בתפילה? תתרגל בהדרגה. תתרכז בברכה אחת בשמונה עשרה,
וכל שבוע תוסיף משהו בהדרגה. מה שנקרא בצה"ל: סרגל מאמץ. לחייל לא אומרים
ביום הראשון לקחת ארבעים קילו על הגב ולרוץ ארבעים קילומטר. ביום הראשון
הוא לוקח קילו ורץ קילומטר וכן הלאה.

קשה להתרכז בלימוד? בהדרגה. לא הולך לך? תשתה מים ותחזור ללמוד או תלמד
לימוד אחר. לאט לאט תתרגל להתרכז. יש הרבה אנשים עם הפרעות קשב וריכוז שבכל
זאת יצאו תלמידי חכמים.

קשה להתרכז בחיים? אותו דבר. כל דבר בהדרגה. קמעא קמעא אפשר לנצח הכל.

זה נכון לגבי כל החיים. אתה מתחתן עם מישהי - אחרות לא קיימות. כמו שאמר
אדם הראשון אחר שהתחתן עם חוה: "כל הנשים האחרות קופות". "אבל יש לי חברה
מהסניף!?" היא לא חברה! היא לא קיימת! היא קופה.

זה מה שנקרא קרקע, הרגל. כמובן, כדי שלאדם יהיה מניע להתרגל, הוא צריך
להבין. הוא צריך אויר עליון. זה דבר חשוב.

סיכום: כל דבר שעושים - עושים טוב ובהדרגה, ואז מצליחים!

- 

נלקח משאילת שלמה 230

