---
title: "תנ\"ך בגובה ביוב"
type: "מאמר"
---

-== תנ"ך בגובה ביוב ==

\[אתר כיפה\]

שמענו על תנ"ך בגובה עיניים, מתוך מחשבה גאוותנית ואוילית שאנו בדרגה של
גדולי עולם. אחר כך שמענו על תנ"ך מתחת לגובה עיניים, כאשר מתוך ניפוח
עצמי, אנו מחשיבים את עצמנו מעולים מהם. עתה, עם תוכנית תנ"ך 929 הגענו
לתנ"ך בגובה ביוב. כמובן, לא הכל שם ביוב, יש גם מאמרים טובים, מלאי יראת
שמים. אך כיצד ידע הקורא התמים, אם קריאתו תדיף ריח בשמים, ככל דיבר ודיבר
שיצא מפי רבונו של עולם ומילא את העולם ריח בשמים, או תדיף ריח סרחון
ובאשה. וגם אם ראשית המאמר נראה טוב ויקר, כיצד ידע שאין רעל בסופו, כפתגם
הרומאי לגבי עקרב In Cauda Venenum, הארס נמצא בזנב.

יש שם גיבוב של כפירה, ליצנות, פריצות, חוצפה כלפי ענקי עולם, תמונות
מגעילות, וטומאה מכל סוג ומכל זן. כמובן, אין זה חדש שלומדים תנ"ך מתוך
כפירה, אבל הכופרים דאז היו ידענים, וכאן הגענו לכפירה רדודה. כמובן אין זה
מנחם במאומה, אך אנו תמהים כיצד אנשים חכמים ונבונים, רצינים וישרים, נפתים
אחרי הבלים כאלה.

וכאמור, יש שם גם דברים כשרים, אבל גם זו אינה נחמה, אין החלק הכשר שבמרק
מחפה על הטרף שבו, משל לפסוק "וזבובי מות יבאיש יביע שמן רוקח" (קהלת י א),
זבוב אחד מגעיל דיו להמאיס בקבוק שלם של שמן טהור ואיכותי.

וכל זאת בעלות של 47 מיליון שקל. וכמובן גם אם זה היה חינם, זה היה עדיין
חורבן.

שהרי מטרת התנ"ך ולימודו הוא לרומם את האדם אל הקודש העליון, אל דבר ד'.

בודאי יטענו שיש "להנגיש" את תנ"ך לכל אדם, אך לימוד תנ"ך אמיתי אינו
להורידו לאדם אלא לרומם את האדם איליו, למושכו כלפי מעלה, כפי יכולתו.

כלומר, יש שני אופנים ללמוד תנ"ך: לפני הבנת הכותב או לפי הבנת הקורא. הבנת
הכותב היא כמובן לעילא לעילא. אבל אם נלך לפי הבנת הקורא, הרי זה לא לימוד
תנ"ך אלא לימוד האדם, גילוי עולמי הפנימי, מעין סדנה פסיכולוגית של מודעות
עצמית. למשל מי שרואה בתנ"ך פריצות, הרי זה סימן שזה מה שיש לו בראש.

כל זה מתחיל ממה שמכונה "הספרות הרומנטית של המאה ה-19", כגון רוסו,
ב"וידויים" שלו, שראה אידיאל לחשוף לרבים, את כל הסחי והמאוס שבו, על פרשו
ועל כרעיו, מתוך טיעון שצריך פתיחות ושקיפות.

לא כן! כולנו יודעים שבתחתית האישיות, מלבד הראשונים כמלאכים, זורם ביוב.
אך אין זו סיבה לתת לו לפרוץ באמצע טרקלין החיים, אלא יש לאטום אותו במכסים
אטומים לגמרי, כמו שחוסמים את פתחי הביוב ברשות הרבים, כדי שאף טיפת סרחון
לא תבקע החוצה.

אופנת ביוב זו אינה חדשה, אלא לפי מרן הרב קוק, היא היה עבודת הפעור במובן
הנפשי של הוצאה לחוץ כל סרחון פנימי, במקום להוסיף טהרה וקדושה, שלאיטם
ירפאו כל נבלה (פנקסי הראיה א עמ' מה-מו ועיין עמ' כז).

כמה יפים הם דברי ספר הזוהר בנדון, אשר זהו תרגומם: "אוי לו לאדם, שאומר
שהתורה הזאת באה להראות סיפורים בעלמא, דברי הדיוטות, שאם כך, גם בזמן הזה,
אנו יכולים לכתוב תורה, עם דברי הדיוטות, ובאיכות יותר טובה. אפילו אותם
שליטים בעלמא, יש ביניהם דברים עילאיים יותר, אם כך נלך אחריהם, נעשה מהם
תורה באופן כזה" (זוהר בהעלותך קנב א. מובא בתפארת ישראל למהר"ל פרק יג
ופרק נט). אז אולי עדיף תורת-ויקטור-הוגו 939, תורת-שקספיר 949 ותורת-גיטה
959.

אלא אנו עומדים בחרדת קודש מול תורת קודש ששמענו מפי הגבורה.

ועיין עוד מאמרו של הרב ברוך אפרתי: תנ"ך 929: הציונות הדתית איבדה את
הכיוון <http://www.ynet.co.il/articles/0,7340,L-4607864,00.html>

- פורסם בשאילת שלמה 369

