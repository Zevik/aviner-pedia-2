---
title: "קיום מצות ציצית והברכה 2 (שו\"ת)"
type: "שו\"ת"
---

\[מקורות ע"י הרב מרדכי ציון\]

**ברכה על טלית שנפלה**

ש: ראיתי בשו"ע (או"ח ח טו) שאם הטלית שלי נפלה בלי כוונה עליי לברך שוב
(וכן קצשו"ע ט י), אך לא ראיתי נוהגים כן. כך ההלכה?

ת: גם ספרדים וגם אשכנזים לא נהגו כן מפני שכוונת האדם להתעטף בה עד סוף
התפילה ואין היסח דעת. ילקוט יוסף (ח ג). הגרשז"א מובא בספר שמירת שבת
כהלכתה (פ"א הערה סט. פסקי תשובות ח אות כח. וכן פסק הגרי"ש אלישיב. שבות
יצחק ב קפב. דלא כמ"ב ח ס"ק טו).

**ברכה על טלית בית-הכנסת**

ש: האם צריך לברך על טלית בית-כנסת? הרי זו טלית שאולה?

ת: אם זה כדי לקיים מצוות ציצית, לברך, כי מראש הוא שלך לשם כך, אבל אם זה
לכבוד, כגון לעלות לתורה או לנשיאת כפיים, אין לברך, כי המנהג לא כמשנה
ברורה (מ"ב יד ס"ק יא. שו"ת משנה הלכות ט רלד. שו"ת רבבות אפרים ד יד. פסקי
תשובות יד ז – מ"צ).

**טלית פסולה של בית-הכנסת**

ש: אם לקחתי טלית של בית-הכנסת כדי לעלות לתורה או לנשיאת כפיים ופתאום
ראיתי שהיא פסולה, מה לעשות?

ת: להמשיך, כי זו טלית שאולה שאינה מחייבת אותך בציצית. וכמובן אל תתכוון
לקנות (הברכה המשולשת ד מט הערה קפז – מ"צ).

**ציצית לפני הזמן**

ש: מה דין הלובש טלית קטן בבוקר מוקדם לפני הזמן?

ת: ילבש בלי ברכה. כאשר יגיע הזמן, משיכיר בין תכלת ללבן, ימשמש ויברך.
שו"ע או"ח ח טז הגה. מ"ב מג. מ"ב יח יא. שו"ע ח טז. כלומר שעה זמנית לפני
הנץ החמה. כה"ח יח יח. וכן לגבי טלית גדול.

**שינה בטלית קטן**

ש: אם אני ישן בבגדים האם עלי לברך בבוקר על טלית קטן?

ת: לפי הרמב"ם כן, כי לילה אינו זמן ציצית, אז יש הפסק, ולפי הרא"ש לא, כי
בגד יום חייב בציצית בלילה, כך שאין הפסקה. לכן אין לברך (שו"ע או"ח יח א.
מ"ב ב. ט"ז מ"ב מב – מ"צ).

**ציצית כל היום**

ש: איפה כתוב על ציצית כל היום?

ת: רמב"ם ציצית ג יא. שו"ע או"ח כד א. מיד אחרי נטילת ידיים שחרית, טור
או"ח ח, מ"ב שם א. כדי לא לילך ד' אמות בלי ציצית. מ"ב שם.

**ברכה על טלית קטן**

ש: ברכה על טלית קטן מעומד או מיושב?

ת: כל ברכות המצוות מעומד. מ"ב ח סק"ב.

**ישן עם טלית קטן**

ש: האם יש לישון בטלית קטן?

ת: לא חייבים. אבל זהו מנהג טוב. מ"ב כא ס"ק טו. כה"ח שם ס"ק טו. סידור
יעב"ץ ועוד.

ש: אם ישנתי בלילה עם טלית קטן האם עליי לברך עליו בבוקר?

ת: כן לשיטת הרמב"ם שכל בגד פטור בלילה. לא לשיטת הרא"ש שבגד יום חייב
בלילה, לכן אין הפסק. שו"ע או"ח יח א הגה מ"ב ב. לכן לא יברך. אבל שינה
ביום עם טלית קטן לכל הדעות אינה הפסק.

ש: פורסם שמי שישן בטלית קטן לא מברך לפי הרא"ש אך מברך לפי הרמב"ם, לכן
פסק השו"ע שלא יברך. ומה דין תימני שהולך לפי הרמב"ם?

ת: בלאדים פוסקים בזה כשו"ע, והדרדעים שהולכים על פי הרמב"ם ממילא אינם
מברכים אלא על טלית גדול וכוללים בו טלית קטן.

**חובת ציצית**

ש: האם עלי ללבוש ציצית רק אם יש לי בגד עם ארבע כנפות?

ת: מיד כשאדם קם בבוקר יהיה זריז ללבוש טלית קטן מוקדם כמה שאפשר כדי שלא
ילך ארבע אמות בלי ציצית. טור. מ"ב (טור או"ח ח. מ"ב שם א – מ"צ).

**ברכה על טלית גדול**

ש: מתי מברכים על טלית גדול, לפני שהתעטפו או אחרי?

ת: לפני. כי מברכים עובר לעשייתן. אבל לא על הטלית המקופלת כי זה עובר
דעובר. מ"ב ח סק"ב.

**ברכת ציצית אחרי שחיה**

ש: האם אחרי שחיה בים או בבריכה, יש לברך שוב על ציצית?

ת: כן. זה היסח דעת. אך אחרי מקלחת, אין לברך. ביה"ל ח יד ד"ה וי"א (וכן
הליכות שלמה פ"ג אות ג. אות ז – מ"צ).

**ציציות בזמן משחק**

ש: האם להוריד טלית קטן בזמן משחק כאשר הציציות עלולות להיקרע?

ת: לא. אלא להכניס ציציות בפנים (וכן שו"ת אז נדברו ב נה – מ"צ).

**הפרדת חוטי ציצית**

ש: אם הציציות שלי הסתבכו בכביסה, חייבים להפרידם לפני הברכה או אפשר אחר
כך?

ת: יש להפריד. שו"ע או"ח ח ז (וכן ילקוט יוסף ח לד – מ"צ).

**טלית לחולה**

ש: חולה שאין לו כוח לעמוד יכול לברך על טלית ולהתעטף בישיבה?

ת: ברכת ציצית ככל ברכת המצוות וכן התעטפות בטלית בעמידה. שו"ע או"ח א. אבל
דיעבד יוצא ידי חובה בישיבה. מ"ב ח. וכן לכתחילה חולה.

**ציציות תמיד**

ש: אם חם לי, אני יכול להוריד טלית קטן, ואז ארגיש יותר טוב, ואעבוד את ד'
יותר טוב?

ת: הציציות הן הן עבודת ד'. יתר על כן התוספות כתבו שציציות הן החותם
המוטבע עלי שאני עבד ד'. וכן הוא בספר החינוך (תוס' מנחות מג ב ד"ה חותם.
חינוך שפו – מ"צ).

