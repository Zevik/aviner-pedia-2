---
title: "כן תצליח!"
type: "מאמר"
---

## כן תצליח!

\[הרב שלמה אבינר\]

**שאלה:** לא אצליח לעשות תשובה. למה לי להתאמץ אם זה אבוד מראש. תשובה
גדולה עלי. אין זה בשבילי להיות טהור וקדוש, הרי אני מכיר את עצמי. לעולם
לא אצליח. אני טובל בים של מניעות ועיכובים. אמרתי: גדול עלי. אולי אצליח
בדבר קטן פה ושם, אך מה זה שווה? קטן עלי. טיפה בלב ים. חבל על המאמץ. אשאר
כמו שאני וכך טוב לי.

**תשובה:** אתה תצליח! כל מה שד' ציווה עלינו הוא אפשרי. הוא בכוחנו. בוא
וראה את עניין אשת יפת-תואר שהתורה התירה. על אף היותו עניין בזוי, מפני
שממילא לא עומד האדם בזה. נמצאת למד, שכל השאר, שהתורה לא התירה, סימן שזה
אפשרי ואתה יכול לעמוד בזה. אפילו הפילוסוף קאנט אמר: "אתה חייב, סימן שאתה
יכול". אל תגיד גדול עלי, כי אתה גדול, אתה בצלם אלהים! יש לך נשמה אלהית,
חלק אלוק ממעל! אתה ענק! רק נסה. רק נסה ותראה שיש לך כנפיים לעוף מעלה
מעלה.

לא אמרתי שזה יהיה קל. זה יהיה קשה, אבל כדאי, הכי כדאי שבעולם. ואם תרצה,
גם קשה לא יהיה. רק סע לאט.

מעשה בתלמיד שבא אל רבו: "אני מלא עוון, אני טובע בים של עוונות".

אמר לו רבו: "אל תכביר במילים אלא ערוך רשימה". ערך רשימה.

"עתה דרג מן הקל אל הכבד, כלומר מה הכי קל לתקן". דירג.

"את מה שהכי קל חלק לארבע". חילק.

"זה הרבע הוא משימתך לשבוע הבא".

"ומה עם השאר?"

"בשאר השבועות!"

"אבל זה הרבע הוא קטן עלינו..."

"אל תגיד קטן עלי! פרוטה לפרוטה מצטרפת לחשבון גדול".

אכן כל פירור של תשובה הוא יקר מכל יקר.

אשריך שיש לך הרהורי תשובה. כל נאומך כביכול על ייאוש, הינו לאמתו של דבר,
מלא אמונה, עוז וגבורה. הוא אומר שאינך משלים עם מצבך. אתה אומר שכן, מתוך
מאמץ לשכנע את עצמך שטוב לך בשפלותך. לשווא. נשמתך גדולה ולא תסכים לעולם
"והנפש לא תימלא" (קהלת). משל לנסיכה שהתחתנה עם עירוני, המעניק לה כל טוב,
אך אין זה שווה בעיניה, כי היא מתגעגעת לארמון אביה המלך. כך הנשמה היא בת
מלך, וכל אוצרות העולם הזה לא יוכלו למלא אותה. והנפש לא תימלא.

חזק ואמץ! חטוף תשובה מכל הבא ליד! קטן כגדול! ותראה שתצליח לטפס מעלה
מעלה.

