---
title: "גניזה - הלכה (שו\"ת)"
type: "שו\"ת"
---

\[מקורות ע"י הרב מרדכי ציון\]

**פסוק בלי שם ד**'

ש: האם פסוק בלי שם ד' אפשר לזרוק לפח?

ת: לא. יש לגנוז. ככל דברי קדושה (מ"ב קנד כד).

**נ נח נחמ נחמן מאומן**

ש: הפתק של הרב אודסר דרוש גניזה?

ת: כן (רמ"א או"ח קנד, ג).

**מיסיון**

ש: האם מותר לזרוק לפח חומר מיסיונרי שבו יש פסוקים בשם ד'?

ת: כן. אין בו שום קדושה כספר תורה שכתבו מין (שו"ת אגרות משה יו"ד קעב.
שו"ת שאילת שלמה ד רלד).

**תמונת רב**

ש: האם חייבים לגנוז תמונה של רב? האם מותר להשתמש לנקוי בעיתון שיש בו
תמונה של רב?

ת: לא חייבים לגנוז. אפשר לנקות אך לא לכלוך גס.

**עיתון**

ש: האם עיתון צריך גניזה?

ת: דברי תורה שבו (שו"ת מלמד להועיל ב פט. שו"ת מנחת יצק א יז-יח. שו"ת
שאילת שלמה א שפח. ד רלג).

**בעזרת ד**'

ש: דף שכתוב עליו בעזרת ד' טעון גניזה?

ת: לא. אין זה פסוק או דברי חז"ל. ואותו ד' היא ראשי תיבות (שו"ע יו"ד רעו
י. ערה"ש כח).

**מחברות וספרי קודש של ילדים**

ש: האם יש לגנוז מחברות וספרי קודש של ילדים?

ת: כן. כל דברי תורה (שו"ת שאילת שלמה א שפד, שפט. ג שא).

**זוהר בעייתי**

ש: מחלקים פרשיות של הזוהר על ידי מכון לחקר הקבלה שהרבנים פסקו לא להשתמש
בו. אז מה לעשות איתו?

ת: לעטוף אותו היטב כדי שלא יוציאו ולגנוז אותו (שו"ת וישב הים ב יז).

**שם ד**'

ש: אם רשום שם בן ד' אותיות, האם אפשר להאריך את אות ה שתהיה ק ואז לזרוק
אותו?

ת: לא. כי בעצם ההארכה הזאת יש מחיקה.

**עלוני שבת לחילוניים**

ש: האם לחלק עלוני שבת לחילוניים אם יש חשש שיזרקו לפח?

ת: כן, אם יקראו. בלפני עוור, תולים (משנה גיטין ה ט). וכן אינו בעיה
מיידית (עיין בה"ט קסט סק"ד בשם הב"ח).

**בקבוק עם דברי תורה**

ש: האם מותר לזרוק לפח בקבוק שתיה שכתוב עליו: 'אסור לפתוח בשבת'?

ת: יש מחמירים, אך מותר, כיוון שאין זה לימוד תורה אלא הוראה ללא נימוקים,
וגם אינו מיועד להישמר אלא זה דבר חד פעמי במהותו. עיין בשו"ת זקן אהרן (ב,
ע) והליכות שלמה – תפילה (פ"כ הערה 72).

\[אמנם הג"ר אביגדר נבנצל כותב ביצחק יקרא על השו"ע קנד ג: "הוראה המודפסת
על בקבוקים וכדומה, כגון שאין לפתוח בשבת, טעונה גניזה".

ובס' וישמע משה (עמ' שה), נשאל הגרי"ש אלישיב: בקבוקים שכתוב עליהם קצת
דברי תורה, האם חייבים בגניזה, לדוגמא מה שכותבים על הבקבוקים שמברכים עליו
ברכת בורא פרי הגפן אף לשיטת הבית יוסף וכדומה? והשיב: דאם כן אסור לזרקן
לפח אשפה. ודנו באריכות מה לעשות עם זה, כי אי אפשר להכניס כל הבקבוק
בגניזה, ובמסקנת הדברים יצא דאם אפשר להחזירו להחנות מה טוב, ואף אם קשה,
אפשר לזרקן בהמתקן המיוחד לשחזור כי זה לא נקרא זריקה בפח, וזה אינו בדרך
בזיון. והעיר שם (הערה תיח) הג"ר שמאי קהת גרוס בעל שבט הקהתי: אפשר דכיון
דאינו דברי תורה ממש רק שעי"ז מבינים הלכות וכדומה, לא נחשה לדברי תורה,
ויש בזה עכ"פ להמליץ על המון עם שאין נזהרים בזה – רשם מ"צ.\]

**פסוק בהזמנה**

ש: האם לכתוב פסוק בהזמנה לחתונה או תודה לד'?

ת: לא. כי ייזרק לאשפה, והוא חייב גניזה. עיין ראש השנה יח שחכמים קבעו חג
ביום שהצליחו לבטל הזכרת שם ד' בשטרות (שו"ת אגרות משה יו"ד ב קלה. שו"ת
שאילת שלמה ד רלג, רלה).

\[ומספר הרב יהודה עמיטל: כשבאתי להזמין את הרב חרל"פ לחתונתי יחד עם
חותני, הרב צבי יהודה מלצר ז"ל, רבה של רחובות, מסרתי לו את ההזמנה שהייתה
פשוטה ביותר ללא פסוקים או עיטורים. נתן הרב מבטו בהזמנה והעיר לי בעדינותו
המיוחדת על כך שלא מוזכרת בה ירושלים ושלא העליתיה על ראש שמחתי. חתם הרב
עמיטל את סיפורו בצער ואמר: "לאחר הערה זו חשתי נזוף". שירת הי"ם . 176.
אמנם אפשר להזכיר את ירושלים בלי פסוק או אם ציור – רשם מ"צ.\]

**אנציקלופדיה**

ש: האם מותר לזרוק אנציקלופדיה לפח?

ת: יש להוציא משם דברי התורה ולגונזם (מ"ב מ ד. קנד ז. חזו"א יו"ד קסד ג).

**ספרים עם כפירה**

ש: מה לעשות עם ספרים עם דברי קודש שיש בהם כפירה – לזרוק או לגנוז?

ת: לגנוז, אבל אחרי עטיפה טובה, כי יש אנשים מחפשים בגניזה (גנזי הקודש
קא).

**עלוני שבת**

ש: האם מותר לשים עלוני שבת בשתי שקיות ולזרוק לפח או יש לגנוז?

ת: לגנוז. יש שם דברי תורה (מ"ב מ ד. קנד ז. חזו"א יו"ד קסד ג. שו"ת שאילת
שלמה א שפד).

ש: ולפח מיחזור?

ת: יש להקל אם אין שם ד' וזה ממוחזר רק לדברי תורה, מה שלא מציאותי (עיין
שו"ת הר צבי יו"ד רלא, רלג. שו"ת עין יצחק ס ה).

**ברית חדשה וקוראן**

ש: מצאתי ברית חדשה וקוראן ורוצה לזרוק לפח. אפשר?

ת: ברית חדשה כן, כי זו עבודה זרה (שו"ת אגרות משה יו"ד א קעב). בקוראן, יש
גם שם ד' ודברי אמונה, לכן לעטוף טוב ולשים בגניזה (גנזי הקודש קא).

**גניזת דיסק**

ש: האם דיסק עם דברי תורה טעון גניזה?

ת: לא. אין זו כתיבה ניכרת שהתורה אסרה לאבד (שו"ת אגרות משה יו"ד א קעג.
שו"ת שאילת שלמה ד רלז)

**גניזה או מיחזור**

ש: האם מותר לשים במיכלי מיחזור דברי תורה בלי שם ד'?

ת: כולם מוגדרים כפירושי התורה ואסור לנהוג בהם בזיון (שו"ת שאילת שלמה א
שפט. ג ש).

**ב"ה או בס"ד**

ש: האם מותר לכתוב ב"ה או שחייבים לכתוב בס"ד?

ת: מותר לזרוק לפח אם כתוב ב"ה, כי זה ראשי תיבות (שו"ע יו"ד רעו י. שו"ת
יחוה דעת ג עח. שו"ת שאילת שלמה א שפא).

\[ונשאל הגר"א נבנצל: האם צריך לכתוב בראש כל דף "בס"ד? והשיב: לא מצאתי
בראשונים שנהגו כן (משנה ברורה עם ביצחק יקרא ח"ו בסוף עמ' ו) – מ"צ.\]

**ציציות ישנות**

ש: ציציות ישנות לזרוק או לשים בגניזה?

ת: כיון שאינן תשמישי קדושה אלא תשמישי מצוה, אפשר לזרוק אותם דרך כבוד,
כלומר לא לפח, אלא לגניזה או להניח בטבע (שו"ע ורמ"א או"ח כא א. מ"ב א.
פסקי תשובות שם).

**בית מזוזה**

ש: האם בית מזוזה צריך גניזה?

ת: כן. תשמישי קדושה (שו"ע או"ח קנד ג).

בול עם פסוקים

ש: האם בול עם פסוק חייב גניזה?

ת: כן, אפילו שאין בו שם השם, יש בו קדושה (עי' בית לחם יהודה יו"ד רפב ה.
שו"ת שאילת שלמה א שפח).

**עטיפת טלית**

ש: התיק מפלסטי שעוטף את תיק הטלית צריך גניזה?

ת: לא. תשמיש דתשמיש דתשמישי מצוה (עי' שו"ע כא א. מ"ב א).

