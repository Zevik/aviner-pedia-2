---
title: "למי שייכים כספי בר מצווה? (מאמר)"
type: "מאמר"
---

**שאלה:** כשנער בר מצווה מקבל כסף כמתנה, למי הכסף? לבר המצווה או להורים?

**תשובה:** מבחינה הלכתית, כיוון שהילד אינו קטן, ההורים אינם יכולים לקחת
את כספו. ברם, באופן תיאורטי הורים יכולים להגיד לבנם: אנחנו לא ניקח לך את
הכסף, אך דע לך שאיננו מחויבים להאכיל אותך, לתת לך דירה וכו'. לפי התורה,
חובה לפרנס ילד עד הגיעו לגיל שש, וע"פ תקנת הרבנות הראשית ישנה חובה עד
גיל חמש עשרה. אמנם, גם עד גיל חמש עשרה, חובת ההורים הינה לתן לו לחם, מים
ומקום לדור, וודאי לא מוטלת על ההורים חובה לספק את כל מה שהורים נותנים
לילדיהם לפנים משורת הדין.

אכן, לפי המוסר, הצדק והאמת, הכסף צריך להגיע לידי ההורים. לכן, אם לא חסר
להורים כסף והם מעוניינים בכך, מה בכך שיתנו לבר המצווה את הכסף שקיבל, או
שיפקידו בבנק בעבורו. אולם, אם המשפחה במצב כלכלי לא טוב והם השקיעו כסף על
שמחת הבר מצווה, ברור שמותר להם לומר: "ילדנו היקר, נכון שקיבלת את הכסף,
אבל אנחנו צריכים את הכסף. אל תדאג, אם תצטרך כסף, ניתן לך כמו שעד עכשיו
נתנו לך. אנשים גרים יחד בבית הזה, אנחנו עובדים קשה וחסר לנו, לכן אתה
צריך להיות שותף".

דברים אלו אינם אמורים רק לעניין הכסף, יש לחנך את הילדים שהם שותפים בבית.
הילדים אינם אדונים וההורים אינם משרתים. אמת, דבר זה מהווה מקור למריבות
רבות בבית, אבל לא ניתן לוותר על זה. צריך לשבת יחד בזמנים של עת רצון
ולבאר לילדים: אתם צריכים לעזור. הנה רשימה של משימות שיש לבצע בבית, בחרו
משימות.

