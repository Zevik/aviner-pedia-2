---
title: "יום העצמאות (שו\"ת)"
type: "שו\"ת"
---

\[מקורות ע"י הרב מרדכי ציון\]

**אמירת תחנון בתחילת חודש אייר**

ש: לא אומרים תחנון כל חודש ניסן משום גאולת מצרים. מדוע לא ממשיכים שלא
לומר תחנון עד אחרי יום העצמאות, כתקופה ארוכה של גאולה לאומית?

ת: אי אפשר לחדש דברים ללא מקור.

**מגדול או מגדיל ביום העצמאות**

ש: האם יש לומר ביום העצמאות בברכת המזון "מגדול" כי הוא חג, או "מגדיל" כי
אין בו מוסף?

ת: "מגדיל", כמו בחנוכה.

\[ולא כס' נתיבי עם עמ' קכב שמביא דעתו של כף החיים ס' קפט שסובר שבברכת
המזון בחתונה, סיום או סעודת פורים אומרים "מגדול", ולכן בסעודת יום
העצמאות, שיש בו שמחה לכלל ישראל, גם כן נאמר "מגדול" – רשם מ"צ\]

**אבלות י"ב חודש ביום העצמאות**

ש: האם אבלות י"ב חודש נדחית ביום העצמאות?

ת: לא, יום העצמאות הוא כמו חנוכה, שלא דוחה אבלות. בפורים נוהגים קצת
אבלות, כי גם הוא נקבע רק מדברי סופרים (עיין שו"ע או"ח תרצו ד).

**תיקון תספורת אחרי יום העצמאות**

שאלה: אחד הסתפר לכבוד ביום העצמאות ופיספס גוש של שיער ולא שם לב עד לאחר
יום העצמאות. האם מותר לו לתקן שיערו?

ת: מותר.

\[אפשר לדמות דומה לעבד מלך גוי שגילח זקנם של שלוחים של דוד המלך, והם
חיכו חוץ למחנה עד שגדלם (שמואל ב י א-ה), וע"פ זה ההלכה שאם הודיע לאדם
שקרובו מת והוא באמצע תספורת, מותר לו לגמור כי נראה מוזר – רשם מ"צ.\]

**על האש**

ש: שייך ביום העצמאות המנהג לצלות בשר על האש?

ת: כמובן אין לזה שום קשר. כמובן מותר להנות, במשפחה ובין חברים, אבל אין
זה ענינו של היום, אלא זהו ביסודו יום של הודאה לד', תפילה ולימוד.

**תספורת וגילוח**

ש: האם מותר להסתפר ולהתגלח לקראת החג או כל היום?

ת: לקראת החג, כי אם עושה לאחר מכן, הרי זלזל בחג. הגר"י ניסים, ספר הלכות
יום העצמאות ויום ירושלים לרב רקובר.

ש: מתי להתגלח ולהסתפר?

ת: לקראת כניסת החג, כדי להכנס מכובד.

\[לפני יום העצמאות שאלו כמה תלמידים את רבנו הרב צבי יהודה אם מותר להתגלח
ביום העצמאות. רבנו לא ענה. מאוחר יותר הוא אמר: "ביום שני יהיה מבחן על
הפנים". ביום העצמאות הוא ראה כמה תלמידים שהחמירו לא להתגלח, אמר: "הכרת
פניהם ענתה בהם". הוסיף: "כאשר יש אמונה יש שמחה, כאשר יש שמחה אין ספקות
בהלכה, 'הודאי שמו כן תהילתו', עד מתי נהיה פוסחים על שתי הסעיפים?! האם
איננו מאמינים בקץ המגולה או האם אנו מאמינים?!". ס' רבנו 204 – רשם מ"צ.\]

**יום העצמאות בבה"ב**

ש: ביום העצמאות שחל בבה"ב אומרים סליחות רגיל?

ת: מקוצר כמו בברית (טל חרמון: מועדים 148-147. שו"ת שאילת שלמה ב קמה).

