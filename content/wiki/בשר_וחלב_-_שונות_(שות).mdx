---
title: "בשר וחלב - שונות (שו\"ת)"
type: "שו\"ת"
---

\[מקורות ע"י הרב מרדכי ציון\]

**אכילת עוף וחלב**

ש: למה חז"ל אסרו אכילת עוף וחלב ולא סמכו עלינו שנבחין בין עוף לבשר? למה
לא אסרו גם דג וחלב?

ת: זו שאלה כללית על כל גזירות חז"ל. חז"ל לא מיהרו לגזור ולהכביד על
החיים, אלא אם ראו ע"פ המציאות שיש להיזהר אז גזרו, אבל לא גזרו סתם.

\[עיין שו"ת יחוה דעת (ו, מח) שיש מחמירים לא לאכול גבינה עם דג אבל מעיקר
הדין מותר – רשם מ"צ.\]

**קוביות שיניים**

ש: האם פלטה וקוביות שעל השיניים נעשות חלביות או בשריות?

ת: לא, כי על פי רוב אין המזון בחום של יד סולדת וכן על פי רוב זה כלי שני
ושלישי.

\[עיין כדומה, תרומת הגורן מהגר"ש גורן ב יב, לגבי שיניים תוחבות – רשם
מ"צ.\]

**לחם חלבי**

ש: האם מותר לאפות לחם חלבי במכונת לחם כאשר לא ניתן ליצור צורה מובחנת
מפרווה?

ת: אסור. מחשש תקלה. לכן יוסיף דבר מה שיהיה ניכר (שו"ע ורמ"א יו"ד צז).

**חלב אם**

ש: האם חלב אם הוא חלבי?

ת: הוא פרווה (שו"ע יו"ד פז ד).

**בשר בחלב לבהמה**

ש: האם מותר להאכיל כלב בבשר בחלב?

ת: אם בושל יחד, לא, כי אסור בהנאה אך אם רק עורבב קר, מותר (חולין קיג א).

ש: וכן דג עם בשר?

ת: מותר (פסחים עו ב).

