---
title: "הקרן לישראל החדשה 2 (מאמר)"
type: "מאמר"
---

ש: כיצד להתייחס ל"קרן החדשה לישראל"?

ת: באמת אינה חדשה. שהרי "בכל דור ודור קמים עלינו לכלותינו". המגמה אינה
חדשה, אך השיטה חדשה. ב"ה, יש לנו מדינה, יש לנו צבא, יש לנו כלכלה. אז אי
אפשר להכחיד אותנו סתם ככה. לכן הקרן החדשה פועלת בצורה מחוכמת.

ש: איך אנו יודעים מה מגמתה? היא אומרת זאת בגלוי?

ת: בימינו כבר אי אפשר להסתיר שום דבר. עם קצת מאמץ, אפשר להגיע לכל
התכתובת שלהם, לכל אמירה שלהם. אם כן, מטרתם היא להרוס מדינת ישראל, כלומר
לשנות את המדינה מצורתה העכשווית.

ש: כיצד הם עושים זאת?

ת: בשתי זירות: ציונית ויהודית. אם תרצו, אפשר להשתמש בשתי השמות של ספרו
של הרצל: מדינת היהודים או המדינה היהודית. בגרמנית ובעברית: מדינת
היהודים. בידיש ובצרפתית: המדינה היהודית.

ש: כיצד מבטלים את מדינת היהודים?

ת: הופכים אותה למדינת כל אזרחיה. נותנים חלקים לערבים בחוץ ובפנים.
מחלישים את צה"ל, מממנים הגנה משפטית למחבלים, תומכים במסתננים ועוד. בשנים
האחרונות היא העבירה 300 מיליון שקל לארגונים הפועלים נגד צה"ל.

ש: נורא ואיום. וכיצד מוחקים את המדינה היהודית?

ת: מגדילים את השפעת הרפורמים, לוחמים בעד הכרה בנטיות הפוכות, לוחמים נגד
הגיור כהלכה, פועלים להרוס הססטו קוו, פועלים בעד נישואים אזרחים, מנסים
להרוס את הרבנות הראשית לישראל, מסייעים לחינוך דתי מוחלש, תומכים בארגונים
וברבנים לאומיים-דתיים שמזדהים עם חלק ממטרותיהם.

ש: וכל הארגונים וכל הרבנים האלה לא מבינים שהם נותנים לגיטמציה לאויבי
המדינה ולאויבי היהדות?

ת: הכסף יעוור עיני חכמים ויסלף דברי צדיקים. ייאמר לזכותו של הקיבוץ
הדתי, - בו הייתי חבר יותר משמונה שנים, - שהם סירבו לקבל מהם כסף, ואף
דרשו זאת מאחרים.

ש: אבל אנשי הקרן גם עושים דברים טובים ועוזרים למסכנים מסוגים שונים?

ת: זה נכון. אך זה מיעוט הכסף. זו שיטה ידועה של ניצול פוליטי ציני של
מסכנים. זה מזכיר שפעם, לקראת הבחירות בתשע"ז, ראש ממשלת אוסטרליה, מלקולם
טרנבול, Malcolm Turnbull, הצטלם כאשר הוא נתן 5\$ לקבצן חסר בית, לעומת 2
מיליון שהיה מוכן לתת למטרות פוליטיות. וכן המועמד לנשיאות ארצות הברית מיט
רומני Mitt Romney בשנת תשע"ג, הפך אסיפת בחירות לאירוע חלוקת מזון לנפגעי
ההוריקן סנדי, Hurricane Sandy, כאשר הוא בעצמו היה בעד סגירת FEMA,
הסוכנות הפדרלית לניהול מצבי חירום, Federal Emergency Management Agency.
כל זה ניצול פוליטי ציני. ולא נדבר על פוליטיקאים שלנו שבמוצאי פסח, פתאום
נעשים מרוקאים-מימונא-מופלטה.

ש: עצוב מאוד...

ת: כן, עצוב מאוד שאנשי קרן, מדברים מילים גדולות, ולמעשה מפגלים את האומה.
הקרן החדשה, לא שלנו היא. לא שלנו. חייל מתגייס מסתכן ימים ולילות כדי להגן
על עם ישראל, כולל על אנשי אותה קרן, והם משתמשים בכספם כדי להגן על
מחבלים, להתסיס בדואים ולהצר לחיילנו. זה ארגון פוליטי זר במהותו שמחופש
לישראלי.

ש: ובסיכום?

ת: הלב כואב. חשבנו לתומנו, שאחרי אלפיים שנות גלות, אחרי השואה, יהודים לא
יהיו מסוגלים לעשות דברים כאלה. הלב כואב.

- פורסם בשאילת שלמה 562

