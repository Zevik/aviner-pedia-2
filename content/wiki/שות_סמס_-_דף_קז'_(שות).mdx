---
title: "שו\"ת סמס - דף קז' (שו\"ת)"
type: "דפים קא' - ר' (שו\"תים)"
---

**סגולה הכי גדולה**

**שאלה:** מה הסגולה הכי גדולה להצלחה?

**תשובה:** אמר האדמו"ר מבעלזא שאין לך סגולה יותר גדולה מיראת ד' כמו
שנאמר: "אם לא תשמור לעשות את כל דברי התורה הזאת הכתובים בספר הזה ליראה
את השם הנכבד והנורא הזה את ד' אלקיך" (דברים כח נח. שו"ת אז נדברו א, עט
ס"ק קעט. בית ברוך א תג. מובא בשלמי יהודה פ"י הערה מא - רשם מ"צ).

**תלמיד חכם**

**שאלה:** האם ללכת לשיעור של תלמיד חכם בעל מידות רעות?

**תשובה:** כתוב שהרב צריך להיות דומה למלאך ד' צבאות (מועד קטן יז א - רשם
מ"צ).

**תענית אסתר**

**שאלה:** האם אפשר לעשות מסיבת פורים בתענית אסתר?

**תשובה:** לא. זה יום תשובה ורצינות.

**חשבונית**

**שאלה:** מה עדיף – לקנות מגוי עם חשבונית או מיהודי בלי לחשבונית?

**תשובה:** אין שאלה של עדיפות. אסור לקנות בלי חשבונית.

**תענית דיבור**

**שאלה:** אני רוצה לעשות תענית דיבור ועקב זה לבטל שיעור להתלמידים –
בטענה שאיני מרגיש טוב. מותר?

**תשובה:** ודאי לא. זה שקר. וכן אסור למלמד לצום כי ממעט במלאכת שמים, קל
וחומר תענית דיבור.

**מירוץ למליון**

**שאלה:** האם השתתפות במירוץ למליון על ידי דתיים היא קידוש השם?

**תשובה:** כדי להיות קידוש השם, צריך שקודם כל, דבר יהיה מצוה. ומשחק
ילדים של חפש את המטמון אינו מצוה, קל וחומר אם כרוך בעבירה של יציאה
לחו"ל, וחשיפת הפרטיות לרבים שהיא חוסר ענווה, ועוד דברים בעייתיים.

**שליחות לחו"ל**

**שאלה:** מותר לצאת לשליחות לחו"ל?

**תשובה:** כן, לשיטת התוספות מדין מצוה. ולשיטת הרמב"ם מדין ללמד תורה
ולהציל יהודים (תוס' ע"ז יג א. רמב"ם מלכים ה ט – רשם מ"צ).

**בנות בצבא**

**שאלה:** האם בנות יכולות לשרת בצבא?

**תשובה:** הרבנות הראשית לישראל אסרה לגמרי, כי אינו צנוע. אגב, מדינת
ישראל היא המדינה היחידה בעולם שבה יש שירות צבאית חובה לבנות.

**מדעי יהדות באוניברסיטה**

**שאלה:** האם מותר ללמוד מדעי יהדות באוניברסיטה?

**תשובה:** בתנאי שיש ראשית ואחרית. ראשית – אמונה שהמקור הוא שמימי. אחרית
– בתנאי שמקבלים עול מצוות לקיים מה שלומדים.

**בית משפט**

**שאלה:** מותר לתבוע אדם בבית-משפט?

**תשובה:** יש לתבוע בבית-דין רבני או בבוררות. אם מסרב, לקבל אישור לתבוע
בבית-משפט. עיין רש"י ריש משפטים. כמובן, אם נתבעים, יש לילך.

**אלכוהול**

**שאלה:** עד כמה מותר להנות מאלכוהול?

**תשובה:** מידה רעה מאוד. להינזר. כמובן, מלבד קידוש וכדומה (רמב"ם דעות ד
– רשם מ"צ).

**נסיעה לאומן**

**שאלה:** האם נסיעה לאומן זה טוב או רע?

**תשובה:** כללית אין לצאת לחו"ל, אלא למצוה. ביקור בקברי צדיקים אינו
מוגדר כמצוה. אמנם זו מעלה, אבל המבלי אין קברים בארץ ישראל. אברהם יצחק
ויעקב שרה רבקה רחל ולאה הינם יותר עליונים מרבי נחמן (שו"ת אורח משפט קמז
– רשם מ"צ).

**שאיפות לגדולות**

**שאלה:** יש לי שאיפות גדולות אך איני רואה כלל איך אגיע לשם.

**תשובה:** בהדרגה.

**להחזיר בתשובה**

**שאלה:** כיצד לעורר אנשים לחזור בתשובה?

**תשובה:** עד שאנו מחזירים אחרים בתשובה, עלינו להחזיר את עצמנו, ולהוסיף
מידות טובות. וזה בעצמו ירבה קידוש השם כמבואר בסוף יומא וברמב"ם הלכות
יסודי התורה סוף פרק ה.

**חבר מציק**

**שאלה:** מה לעשות עם חבר בעל כוונות טובות, רוצה להטיב לי אך למעשה מציק
לי?

**תשובה:** לדבר אל לבו, שאתה מאוד מעריך אותו, אבל הנך רגיש לסוג זה של
התנהגות.

**בית-המקדש**

**שאלה:** האם מותר לנו היום לבנות בית-המקדש?

**תשובה:** לא. קודם, צריך להקים מלכות ישראל ואחר כך לנצח את עמלק וכל
אויבינו. רמב"ם הלכות מלכים א א-ב.

**הסתר פנים**

**שאלה:** למה ד' מסתיר שפעו ממני וגורם לי סבל? למה אינו הוא נותן לי מה
שנותן לאחרים?

**תשובה:** הוא נותן בדיוק לכל אחד מה שהוא צריך, לא פחות ולא יותר. לו היה
יותר, היה ניזוק. ובכלל, ובכל שניה ושניה שאתה חי ואתה קיים, זה משפע אלהי.

**טלויזיה**

**שאלה:** האם להחזיק טלויזיה?

**תשובה:** נזק כפול. א. תוכן: רדוד, שטחי, לשון הרע, עלבונות, אלימות,
פריצות ועוד. ב. צורה: פסיביות, חוסר מחשבה והתעמקות, נזק שכלי של התרגלות
למה שקליט.

**אמונה**

**שאלה:** כיצד אוכל לחזק אמונתי בד'?

**תשובה:** לימוד אמונה, שמיעת שיעורים מאנשי אמונה, שמיעת שיעורים
מוקלטים, קשר אישי עם אנשי אמונה.

**ביטול מנהגים**

'''שאלה: האם יתכן שישבו כל גדולי הדור ויבטלו מנהגים שאינם שייכים היום?

**תשובה:** צריך בית-דין גדול בחכמה ובמנין. אולי כשיקום הסנהדרין.

**נפצים**

**שאלה:** האם מותר לפוצץ נפצים בפורים?

**תשובה:** לא. זה מפריע, זה מסוכן, וכמדומני זה אסור על פי חוק.

**מירוץ למליון**

**שאלה:** האם להשתתף במירוץ למליון? יש לי חשק גדול!

**תשובה:** לא מגיע מליון למי שניצח במשחק של חפש את המטמון, אלא לרופא,
למורה, לתלמיד חכם, לחייל, לעובד סוציאלי, לעולה חדש, ולשאר אנשים שעושים
דברים טובים.

**שו"ת סמ"ס**

**שאלה:** האם שו"ת סמ"ס מועיל? הרי זה הופך אנשים לעצלנים ופסיביים!

**תשובה:** מדוע הנך מוציא שם רע על אנשים שאינך מכיר? דיברת איתם? מנין לך
שהם עצלנים ופסיביים? שמירת הלשון!

**תואר רב**

**שאלה:** למי יש לתת תואר רב?

**תשובה:** זה משתנה לפי הזמן ולפי המקום, השורה העליונים של אנשי תורה.

**ישוב תורני או מעורב**

**שאלה:** מה עדיף, ישוב מעורב דתיים-חילוניים או תורני?

**תשובה:** יחד כל עם ישראל. רק ישוב קטן צריך להיות אחיד כדי למנוע מתחים
חברתיים.

**פשרנות דתית**

**שאלה:** למה הציונות-הדתית היא פשרנית בענייני דת לא כמו החרדים?

**תשובה:** אין שום קשר בין ציונית-דתית לפשרנות. אדרבה היא נוסדה על ידי
תלמידי חכמים גדולים, ותובעת מן האדם עוד יותר שלמות בתורה ומצוות, אלא
שהיא מוכנה לקבל בתוך שורותיה גם זה שאין מקפיד כל כך.

**יהודי הודו**

**שאלה:** האם יש בעיה ביהדותם של יהודי הודו?

**תשובה:** כבר נפסק מזמן שאין בעיה.

**חינוך**

**שאלה:** האם אני ואשתי אשמים בכך שבנינו התרחק מן הדת?

**תשובה:** אם עשיתם כפי יכולתכם, אינם אשמים. יש עוד גורמים: בית-ספר,
תנועת נוער, ורחוב כלומר מכלול ההשפעות הכלליות שבאויר העולם. גם לגדולי
עולם היו בעיות עם ילדיהם כגון אברהם אבינו, יצחק אבינו, עלי הכהן, שמואל
הנביא ועוד.

**הורים מסוכסכים**

**שאלה:** הוריי כבר אינם מדברים אחד עם השני זמן רב, ויש אוירה גרועה
בבית. מה לעשות?

**תשובה:** שאל אותם אם הם מעוניינים בעזרתך.

**כבוד תלמידי חכמים**

**שאלה:** אם סבא או אבא מכנים רבנים טפשים, מה עליי לעשות?

**תשובה:** להעיר להם בענווה דרך שאלה.

**כיבוד או תפילה בציבור**

**שאלה:** אם אמא צריכה אותי לעשות משהו, האם זה עדיף או תפילה בציבור?

**תשובה:** כיבוד אב ואם עדיף, הראשון מצוה מן התורה והשני מעלה.

**הורים גרושים**

**שאלה:** יש מתח בין הוריי הגרושים, כיצד עליי להתנהג?

**תשובה:** יחס של כבוד ויראה לכל אחד מהם בלי להיכנס למחלוקת. אם יש בעיות
מיוחדות, להתייעץ נקודתית.

**סנדק או עזרה לאם**

**שאלה:** כיבדו אותי להיות סנדק, אך אימי בקשה ממני שאעזור לה. מה עדיף?

**תשובה:** ודאי כיבוד אם. וכבר כתב בעל פלא יועץ בצער על אנשים שמפזרים
ממון לפתיחת היכל או להיות סנדק שזה לא מן התורה ולא מדרבנן אלא חיבוב
מצוה, והשומע בקול אביו ואמו זו מצוה גדולה מן התורה. ערך כיבוד אב ואם.

**ביקור הורים**

**שאלה:** האם בשביל כיבוד הורים, אני, נשוי, חייב לבקר אצלם?

**תשובה:** כפי הצורך שלהם והיכולת שלך.

**כרטיס אדי**

**שאלה:** האם מותר לבן לחתום על כרטיס אדי לתרומת איברים נגד רצון הוריו?

**תשובה:** כן. כי אין זה נוגע לחייהם. עיין שו"ת מהרי"ק קסו, מובא בשו"ע
יו"ד רמ כה הגה.

**עזרה בבית**

**שאלה:** עברתי למקום עבודה פחות טוב כדי לעזור בבית, אך אני מרגיש מופסד?

**תשובה:** כיבוד אב ואם הוא מצוה גדולה מאוד, במיוחד שהוא נסמך להכרת
טובה, שהוא ענין עובר כל גבול.

**כבוד סבים**

**שאלה:** האם כבוד סבא וסבתא הוא כמו כבוד הורים?

**תשובה:** פחות אך עדיין מצוה גדולה (רמ"א יו"ד רמ כד – רשם מ"צ).

**פיוס אביו**

**שאלה:** אבי ואני רבנו ומאז הוא אינו מדבר איתי, אך לא אני פגעתי בו, אלא
הוא פגע בי. מה לעשות?

**תשובה:** בכל זאת, לך ופייס אותו עוד פעם ועוד פעם, וגם כי יש לך חובת
הכרת טובה.

==

==

