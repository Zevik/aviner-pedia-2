---
title: "סליחות (שו\"ת)"
type: "שו\"ת"
---

**זמן סליחות**

ש: מתי לומר סליחות?

ת: באשמורת האחרונה של הלילה שהן שלש שעות אחרונות, ויש נוהגים אחרי חצות.
פסקי תשובות (תקפא ב).

ש: האם מותר גם אחרי עלות השחר?

ת: כן. מי שאין לו כח, רשאי. שם.

ש: האם אפשר לפני חצות, מחמת עייפות?

ת: ספרדים אינם אומרים, ואם אין מנין אחר, ידלג על י"ג מידות. אשכנזים, יש
מקילים בלית ברירה, בשעתיים שלפני חצות. שם (שו"ת יחוה דעת א מד. שו"ת
אגרות משה או"ח ב קה).

ש: ספרדים שהקימה מוקדם לסליחות גורמת שלא יעשו את עבודתם כראוי, וכן
תלמידי ישיבה, מה לעשות?

ת: יצמצמו את ימי הסליחות לשני וחמישי או יאמרו לפני מנחה. שו"ת יחוה דעת ט
מו.

ש: האם מותר לומר סליחות ביחידות?

ת: כן. אך אין אומרים י"ג מידות (והרוב מתירים בטעמים). וכן כל הבקשות
בארמית. שו"ע או"ח תקסה א. מ"ב תקפא ד. ועולי מרוקו כן אומרים אותן בקשות.

ש: מה הדין אם באמצע יצאו אנשים ואין מנין?

ת: אם נשארו ששה, ימשיכו ויאמרו קדיש בסוף. מ"ב תקפא ד. אבל בלי י"ג מידות.
אך בקשות בארמית אפשר כמו קדיש.

ש: מה דין יחיד שמגיע לי"ג מידות אחרי שהציבור גמר לאומרם?

ת: לא יאמר.

ש: האם אשכנזי יכול להצטרף לסליחות של הספרדים כדי לטעום טעם החויה?

ת: כל אחד צריך להתפלל כנוסח אבותיו. אם אין מנין כזה, יתפלל איפה שיש, אבל
כנוסח שלו. ועבודת ד' היא לא לשם חויה אלא לשם הויה.

**סליחות וברכות התורה**

ש: האם לומר ברכות התורה לפני סליחות?

ת: כן. כי אומרים פסוקים, ואף על פי שהם נאמרים דרך תפילה. שו"ע או"ח מו ט
מ"ב כז.

**תיקון חצות או סליחות**

ש: שמעתי שמי שאין לו זמן, עדיף תיקון חצות על פי סליחות?

ת: זה במי שנוהג תיקון חצות בקביעות, אבל שניהם באים מכח מנהג, ותיקון חצות
כל העם לא קיבל, וסליחות כן קיבל, לכן סליחות קודמת.

\[והגר"ח קניבסקי מובא בדעת נוטה ט עונה: כרצונו – רשם מ"צ.\]

**סליחות דרך הרדיו**

ש: האם יוצאים ידי חובה על ידי שמיעת סליחות דרך רדיו או אן לויין?

ת: לא. כי אין שומעים קול אדם אלא קול מכשיר וכן אין כאן מנין (שו"ת מנחת
שלמה א ט. שו"ת אגרות משה או"ח ד צא).

ש: אפשר לענות אמן?

ת: כן, אם זה שידור ישיר, כי אנו יודעים שבאותו רגע נאמרו אותם דברי קדושה.
וכן בבית כנסת באלכסנדריה ענו אמן על פי סימון הגבאי. סוף סוכה (נב א).

**מכניסי רחמים**

ש: כיצד בסליחות אנו מתפללים למלאכים "מכניסי רחמים"? האין זו עבודה זרה?

ת: הכוונה שאנו מתפללים לד' שיצוה למלאך. כמתפלל שהארץ תתן פריה.

**סליחות לבנות**

ש: אני מארגן תפילת סליחות לבנות בבית הספר. מה אפשר לומר?

ת: הכל מלבד קדיש, י"ג מידות ופסקאות בארמית.

**סליחות בתימן**

ש: האם סליחות במנין מתחילת אלול הן חובה לתימנים כדין או מנהג ראוי?

ת: מנהג ותקנה קדומה שהתקבלה בכל יהדות תימן.

**בגדי שבת לסליחות במוצאי שבת לאשכנזים**

ש: האם צריך ללבוש בגדי שבת בהתחלת סליחות במוצאי שבת?

ת: לא. אפשר בגדי חול.

\[והגרש"ז אוירבך לבש בגדי חול כשהלך לומר סליחות ראשונות של "מוצאי מנוחה"
ואמר שאין שייכות בין סליחות אלו לשבת, אלא שייכים הם לימות החול. מגד
גבעות עולם עמ' צז – רשם מ"צ.\]

