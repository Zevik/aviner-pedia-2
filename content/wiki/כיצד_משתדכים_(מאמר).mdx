---
title: "כיצד משתדכים (מאמר)"
type: "מאמר"
---

## כיצד משתדכים

\[הרב שלמה אבינר\]

**גיל נישואים**

שאלה: האם עלי להתחתן בגיל שמונה עשרה? כתוב "בן שמונה עשרה לחופה". חברותי
מתחתנות וזה מלחיץ אותי. מאידך, אני רוצה ללמוד מקצוע.

תשובה: בימינו גיל שמונה עשרה חל מאוחר יותר - בין גיל עשרים לעשרים וחמש,
כל אחד לפי בגרותו הנפשית. לפני גיל עשרים צעירים מדי, אחרי גיל עשרים
וחמש, האישיות די מגובשת ועדיף להתחבר בין בני זוג לפני כן. לכן אל תילחצי,
לִמדי כראוי את המקצוע האהוב עלייך. קשה לקום כל בוקר לעבודה שאינך אוהבת.
אך כדאי לקצר את המסלול הטרום-נישואים. אין צורך בשנתיים של שרות לאומי, גם
לא במדרשה. כמובן כל מקרה לגופו.

**אינטרנט**

שאלה: לא נראה לי שאפשר להשתדך באינטרנט, הרי אין מידע על הזולת ואולי הוא
משקר ויפיל אותי לפח.

תשובה: נכון. לכן אל תחשפי את עצמך. האינטרנט הוא רק מיון ראשוני. אם זה
נראה רציני, החליפו מספרי טלפון. יותר רציני – החליפו שמות, ואז בררי מידע
על הזולת. רק אחר כך תוכלו להיפגש. יש לשיטה זו מעלות: ביישן אינו חושף
עצמו. אפשר לחפש בקלות במקום לחכות עד בוש, ההשקעה מועטה. המשבר אינו נורא.
אך אין זה מתאים לכל אחד.

**ספידי דייט**

שאלה: בפגישה מהירה של שבע דקות, איך אפשר להכיר את השני? זה מלחיץ!

תשובה: אכן, יש מי שזה מלחיץ אותו. השיטה מתאימה לאדם משוחרר ולא לחוץ. גם
כאן מדובר במיון ראשוני הפותח הוא אמינא ומאפשר לנגוע בעיקר. לא מתאים לכל
אחד.

**בירור קודם**

שאלה: הרב כתב שכל מה שאפשר לברר לפני הפגישה הראשונה, יש לברר ממקורות
אובייקטיביים. האם קיימים מקורות כאלה? הרי כל אחד יתן שמות של אוהביו
שיספרו רק טובות. ואם יעלה על שונאיו, הרי יספרו רק רעות. כאשר אדם
נייטרלי, הרי אינו מכיר, ואין לו מידע למסור.

תשובה: אכן, אין זה קל, לכן הניסוח הוא: לברר כמה שאפשר. ובכל זאת יש הרבה
אנשי אמת.

**עניים**

שאלה: הכרתי בחורה נפלאה אך להוריה אין אמצעים כספיים לממנן לנו דירה. האם
לוותר?

תשובה: הבל! בא אל רבי אריה לוין איש צעיר וסיפר לו שמשדכים לו נערה,
שמעלות גדולות לה, אלא שהיא בת עניים. מה פירוש "אלא שהיא בת עניים!"
התפלא, הרי זו מעלה גדולה.

**בן מאומץ**

שאלה: האם להסתיר שהבחור הוא בן מאומץ, הרי זה יתגלה?

תשובה: אין לזה חשיבות גדולה. העיקר – הבחור. לכן אפשר להסתיר. אבל ממילא
בשלב מסוים זה יתגלה, לכן יש לגלות לפני שיתגלה, אך לא בגלל שיש עוון
בהסתרה.

**אבא גוי**

שאלה: הרב כתב שאבא גוי לבחורה אינו דבר חשוב. זה כן משנה אם היא תרצה
להתחתן עם כהן.

תשובה: נכון.

**בחור חולה**

שאלה. נודע לי שהבחור חולה גופנית או נפשית באופן חמור, אבל אני מפחדת
להרוס לו את השידוך.

תשובה: ואהבת לרעך כמוך. יש שהתגרשו תוך שנה ואפילו תוך שבע ברכות, כי כולם
ידעו ושתקו. עייני בספר חפץ חיים שאין בזה איסור לשון הרע.

**יופי**

שאלה: לבחורה מעלות רבות אך אינה יפה.

תשובה: שקר החן והבל היופי, אשה יראת ד' היא תתהלל, העיקר שהיא נאה בעיניך,
בלשון הרמב"ם.

**דמיון**

שאלה: האם עלי לחפש בחורה הדומה לי בתכונותיה, כדי שתהיה התאמה?

תשובה: אין זה חשוב. ממילא זה נבלע ב"נאה בעיניך".

**לבוש**

שאלה: הרב כתב שאם יש לבחורה שרוולים קצרים, אין זה מעכב. האם אין זו
עבירה?

תשובה: ודאי זו עבירה. ומן הסתם יש לה עוד עבירות. גם לך יש עבירות וגם לי.
לא תמצא מלאך.

שאלה: ואם היא לובשת מכנסיים?

תשובה: עתה נעביר יחד כל פרטי הלבוש אחד לאחד?! העיקרון ברור.

**בת פלוני לפלוני**

שאלה: כיוון שמכריזים בשמים "בת פלוני לפלוני" איך נסביר שיש שאינם
מתחתנים?

תשובה: כי לא התאמצו כראוי למצוא את בן זוגם ולא נהגו כמו אביגיל שיזמה, או
מפני שמי שמיאנו בבן הזוג בגלל הבלים.

**התמזגות**

שאלה: הבחורה נראית יראת שמים ובעלת מידות טובות אך איני מרגיש התמזגות.

תשובה: אין להגזים בהגדרות אלו. אם נישואים הם רק להסתכל בעיניים זה לזה
ולהתמזג, וחסרה אהבת ד', אז הנישואים עלולים להפוך לאש מכלה.

**אורך הפגישה**

שאלה: הרב כתב שדי שעה וחצי עבור פגישה. אינני יכולה להיפתח תוך זמן כה
קצר.

תשובה: היה ראוי שתספיק שעה וחצי. אך זה עניין אישי. ואם לוקח לך יותר זמן,
היפגשי כמה שצריך כדי להיפתח.

**בן זוג כעסן**

שאלה: הרב יעץ לשנות בכוונה תכנית כדי לראות איך השני מגיב ואם הוא כעסן,
שהרי קשר בין אנשים צריך להתבסס על אמון, יושר וכבוד הדדי.

תשובה: אמון הוא דבר שצריך לדרוש, להוכיח. יש למנוע כמה שאפשר נישואים
אומללים כשבן הזוג שתלטן. אגב, אם בן הזוג כועס, אין זה סוף העולם. השאלה
היא איך הוא כועס. אדם ניכר בכעסו.

**בעל מכה**

שאלה: חברה התגרשה אחר שנות סבל מבעל מכה. האם אפשר לאבחן בעל מכה
פוטנציאלי?

תשובה: אלימות סמויה מופיעה כבר בפגישה הראשונה. סימני אזהרה הם ביטויי
שליטה כגון: החברה הזאת שלך לא נראית לי. יש שליטה בדרכי נועם: את יפה יותר
בלי איפור (לכאורה מחמיא) או בביקורת: איפור זה זול. וכל ניסיון לשנות
אותך, לתקן אותך, להעביר עליך ביקורת: בגדייך אינם צנועים. ובהתנשאות: אני
מבין טוב ממך…

**פגישה עם שניים**

שאלה: הרב כתב שלעיתים יכול הבן להיפגש עם שתי בנות, או בת עם שני בנים.
האם אין בזה איסור?

תשובה: מותר לאדם להתלבט ולהכריע בין שתי אפשרויות. כמובן, זה יכול לגרום
לתסבוכת אבל זה עניין אישי. מובן שאין לספר זאת לבן הזוג שנפגשים עם מישהו
נוסף כי אסור לגרום צער. בכל זאת יש בזה בעיה של גניבת דעת, כיוון שהזולת
חושב שהוא לבדו, אינו יודע שיש לו מתחרה, והוא מתחיל להתקשר נפשית לשווא.
לכן אין לילך בדרך זו, אלא במקרים יוצאי דופן כגון שהבת כבר מבוגרת והעניין
תקוע והחלופה היא ניתוק גמור. בכל כלל יש יוצאים מן הכלל. ועל כגון זה נהוג
לכתוב: יעשה שאלת חכם.

**להציע**

שאלה: כואב לי על רווקים ורווקות שטרם נישאו, אך פעמים רבות שאני בא עם
הצעה, אני נדחה וכבר לא נעים לי.

תשובה: אין דבר. תמשיך להציע שוב ושוב. האמן בזה שלהם קשה הרבה יותר מאשר
לך. לך טוב, אתה נשוי. לכן אל תהיה מפונק, אם אתה מכיר פנויים ופנויות,
תיזום בעצמך כל הזמן, עד שיהיו מוצפים בהצעות. הרי אין להם דרך אחרת, הם
אינם מסתובבים בדיסקוטקים. יש לך חברים וחברות, השקוע כל יום כמה דקות
למחשבה וחיפוש. אל תיתן להם לחפש, חפש עבורם. כך התחתנו רוב הזוגות.

**אל תהרוס**

שאלה: יש שידוך שלא נראה לי. האם חובתי לשכנע שזה לא טוב.

תשובה: אנא אל תהרוס שידוך. אם אתה מאמין שאפשר לקלקל, תאמין שאפשר להרוס.
אל תגיד: מה לך עם חוזרת בתשובה, גיורת, מבוגרת, עדות המזרח, גרושה, אלמנה.
הכל הבל. כל אלה טובים מאוד. גרושה ואלמנה יכולות להיות זיווג טוב מאוד.
אתה לא טוב.

**הכנות**

שאלה: ב"ה אני מתחתן. איך להתכונן?

תשובה: אדם שעמד להתחתן שאל את רבי אריה לוין איך להתנהג אתה. התפלא: הרי
היא כגופך! נהג בה כפי שאתה נוהג בגופך. מעשה בזוג מסוכסך שישב אצלו שעה
ארוכה עד שהשלים ביניהם. למחרת הבעל הביא תרומה לישיבתו, אמר לו רבי אריה:
מוטב שתקנה לה בגדים יפים. חשובה מתנה זו גם מתרומה לצדקה.

ועצה ממני הדל: למד ספר מסילת ישרים פעמים רבות מתחילתו ועד סופו.

