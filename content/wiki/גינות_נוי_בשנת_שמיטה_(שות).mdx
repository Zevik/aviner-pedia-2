---
title: "גינות נוי בשנת שמיטה (שו\"ת)"
type: "שמיטה (שו\"ת)"
---

מקורות ע"י הרב מרדכי ציון

**כללים**

ש: מה המלאכות המותרות והאסורות?

ת: מלאכות מן התורה אסורות - אפילו להציל את העץ או את הפירות – לזרוע,
לנטוע, לשתול, להבריך, להרכיב. מלאכות דרבנן אסורות אם זה לאברויי, כלומר
לשבח, אך מותרות אם זה לאוקמי, כלומר להחזיק את קיום הצמח. כל מה שאפשר
לדחותו לאחר שזה שמיטה, יש לדחותו (ילקו"י - מצוות תלויות בארץ ד א).

**מלאכה על ידי גוי**

ש: מותר לעשות מלאכות אסורות על ידי גוי?

ת: לא (שו"ת מהרי"ל דיסקין סי' כז אות כב).

**בית משותף**

ש: מה יעשה מי שגר בבית משותף עם גינה ושאר הדיירים אינם דתיים?

ת: א. ישכנע אותם לעשות רק מלאכות מותרות בשמיטה. ב. אם לא יועיל, בכל זאת
ישלם מיסי בית, כי הכסף שלו הולך לדברים מותרים. ג. וכן יש אומרים שיפקיר
את חלקו בגינה (דיני שביעית השלם יא כה-כז).

**השקאה**

ש: מותר להשקות?

ת: כן. מה שנצרך לקיום הצמחים. לכן יש לצמצם את כמות המים וכן להגדיל את
ההפרשים בין השקאה להשקאה, - ולאזן בין שני גורמים אלה. בעונות הגשמים יש
לוותר כליל. בעצים ושיחים על פי רוב אפשר לוותר על ההשקאה גם בקיץ. יש
אומרים שהשקאה על ידי ממטרה עדיפה מהשקאה ידנית (דיני שביעית השלם יא ד-ה).

**צלחת השקאה**

ש: מותר להתקין צלחת השקאה מסביב לעץ?

ת: כן. וכן לתקן אם התקלקלה.

**התקנת השקאה**

ש: מותר לחפור תעלה ולהניח צנרת השקאה?

ת: כן. אין זו עבודת קרקע. וזה מותר הן כדי להשקות את הגינה הקיימת והן
לגינה לשנה הבאה. אך צריך שהצינורות או כלי עבודה יהיו מונחים שם כדי שיהיה
ניכר.

