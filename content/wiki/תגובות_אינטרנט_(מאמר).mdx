---
title: "תגובות אינטרנט (מאמר)"
type: "מאמר"
---

## תגובות אינטרנט

שאלה: האם אחרי קריאת כתבה כשרה באינטרנט – אפשר לעיין בטוקבקים?

תשובה: צריך מאוד להתרחק. יש חשש כבד של לשון הרע, הלבנת פנים ודברים
בטלים. אותן תגובות היו יכולות להביא ברכה עצומה, אך בפועל יש דברים רבים
חמורים, כך ששכרן יוצא בהפסדן. האפשרות להגיב על פרסום היא פתח לברר, ליישר
ולתקן את הדעת, והייתה יכולה להיות מעולה, אך במקום זאת, היא מנוצלת
לעלבונות, לשון הרע - תחת זהות חסויה – שעל כך נאמר בתורה: ארור מכה רעהו
בסתר. למשל, פרופסור מכובד כותב מאמר, וילד מגיב עליו: "אינך מבין כלום
ושוב מפרסם שטויות". ודאי מותר לדון ולהתווכח, אך לא בסגנון זול וגס.

משום כך יש באותן התגובות ברכה וקללה, לכן יש לוותר על קריאתם. קריאה
ביקורתית היא כמעט בלתי אפשרית, כי טבעו של אדם להיסחף.

משל למה הדבר דומה? למרק טוב עם כמה מרכיבים מזיקים, שבגללם יש לוותר על
הכל. אם אדם נמצא במדבר ללא מזון, אין לו ברירה. אך אנו יכולים למצוא מזון
כשר וטוב. לכן עדיף לקרוא "טוקבקים" של רש"י על החומש.

- פורסם בשאילת שלמה 279

