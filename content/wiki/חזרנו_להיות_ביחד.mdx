---
title: "חזרנו להיות ביחד"
type: "מאמר"
---

## חזרנו להיות ביחד

\[הרב שלמה אבינר\]

כמו לכל אדם פרטי כך לכל קבוצה, שאיפות רבות. אך לפני הכל חשוב להיות
נורמלי. עַם צריך להיות נורמלי. ומה זה עם נורמלי? מסביר המהר"ל מפראג
בפתיחת ספרו 'נצח ישראל' שכולו מוקדש לנושא זה: עם נורמלי מאופיין בשלושה
דברים: הוא ביחד, הוא בארצו והוא עצמאי. אשרינו שחזרנו להיות ביחד. אין זה
תמיד קל, אין זה תמיד נוח לחיות ביחד, לעיתים חושבים שאם ניפרד, ייטב לנו,
שאם נתפצל ינעם לנו. אבל להיות לחוד הוא לאין ערוך קשה יותר, ההסטוריה
הכאובה בגלות לימדה אותנו - להיות ביחד או לא להיות.

אך לא בגלל כורח אנחנו ביחד, אלא באמת כיוון שאנו עם אחד, רק לעיתים אנחנו
שוכחים זאת, מרוב גלויות, מרוב התפצלות לעדות ולדעות, לזרמים ולשיטות.
בלבול כזה קורה גם במשפחה הכי טובה: יש אבא, יש אמא ויש ילדים הנראים
מפוצלים לכל מיני כיוונים - אבל בראייה אמיתית הם חברים.

בגלות חָיִינו כל אחד בתוך המשפחה הקטנה שלו, ואילו עתה שבנו להיות משפחה
גדולה. חזרנו אל הבית, אל ביתנו הגדול, זהו קידוש השם הגדול. גם כל המין
האנושי יקר לנו, אך קודם נעשה לביתנו, נעשה לעמנו, לארצנו, למדינתנו.

אנו חוזרים אל ארצנו, ובכך אנו חוזרים אל עצמנו, אנו מתחברים עם כל
ההסטוריה שלנו, עם כל העבר שלנו כל ההווה שלנו וכל העתיד שלנו. אנו
מתחברים, עצמנו אל עצמנו, מעל כל הגוונים. ובמיוחד בצבא מתקיים: אחד בשביל
כולם, כולם בשביל אחד. זו סיסמת שלושת המוסקטרים של אלכסנדר דיומא, אך
נכונה היא בתוך צבאנו, צבא הגנה לישראל.

אנו חוזרים לנורמליות. עמנו העתיק-החדש קם לתחייה.

אשרינו שמתקיים בנו: "שיר המעלות בשוב ד' את שיבת ציון היינו כחולמים, אז
יימלא שחוק פינו ולשוננו רינה".

