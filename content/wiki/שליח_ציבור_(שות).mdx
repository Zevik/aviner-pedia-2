---
title: "שליח ציבור (שו\"ת)"
type: "שו\"ת"
---

\[מקורת ע"י הרב מרדכי ציון\]

**קול יפה או צדיק**

ש: מה עדיף, שליח ציבור ששר יפה או שהוא צדיק?

ת: ודאי צדיק. אין כאן שאלה (עיין רמ"א או"ח תקפא א).

**ש"ץ מגמגם**

ש: האם מגמגם יכול להיות שליח ציבור?

ת: אם הציבור מסכים.

ש: ומה עם כבוד ד'?

ת: יראת שמים יותר חשובה מחסרון זה. הגמרא מספרת על ש"צ שלא ביטא טוב
אותיות (עיין ספר חסידים יח. מגילה כד ב. עיין שי כהן של הג"ר שאר ישוב כהן
א א).

**ש"ץ שמתפלל עם טעויות**

ש: האם צריך לעצור אדם שמתפלל עם טעויות?

ת: קודם כל, בוודאי שצריך לעזור לו לתקן בדרכי נועם. בכל זאת, גם תפילה עם
טעויות נחשבת תפילה. חז"ל אמרו את זה לגבי לימוד התורה שכתוב (שה"ש ב ד),
"ודגלו עלי אהבה" – "ודילוגו עלי אהבה" (שה"ש רבה שם). כלומר הוא קורא
בצורה מדולגת ובמקום לומר אהרן הוא אומר הרן, או במקום מושה משה, או במקום
"ואהבת את ד'" הוא אומר "ואיבת" מלשון איבה. ובכל זאת יוצא ידי חובתו
(תוספות עבודה זרה כב ב). גם כתוב בגמרא מגילה (כד ב): "אין מורידין לפני
התיבה לא אנשי בית שאן, ולא אנשי בית חיפה, ולא אנשי טבעונין, מפני שקורין
לאלפין עיינין ולעיינין אלפין". ובכל זאת בדיעבד יוצאים ידי חובתם (ש"ע
או"ח נג יב ומפרשים). גם היה רב בגמרא שלא יכול לבטא ח' אז מקום "וחכיתי
לד'" (ישעיהו ח יז) אמר "והכיתי לד'" וזה הופך לחירוף וגידוף - ובכל זאת
העלו אותו לתיבה כי היה תלמיד חכם גדול (מגילה שם עם רש"י). גם בחו"ל לא
ידעו לדבר עברית בצורה תקנית והרבה התפללו בצורה משובשת ובכל זאת יצאו ידי
חובתם. הכוונה הכוללת היא לעשות את רצון ד' והתפילה מתקיימת.

**נכה שליח ציבור**

ש: האם נכה על כסא גלגלים יכול להיות שליח ציבור?

ת: יש מחמירים. אך מותר ואדרבה יש מעלה ללב נשבר. מ"ב נג יג.

**שיער ארוך**

ש: האם אדם עם שיער ארוך יכול להיות חזן לציבור עם שיער רגיל?

ת: אי אפשר. הרי זה איסור תורה חמור (שו"ת שאילת שלמה א כג. עיין עי' עין
איה שבת לא א).

**ש"ץ שחוזר**

ש: מותר לשליח ציבור ששר את התפילה לחזור כמה פעמים על אותם מילים או חלקי
משפטים?

ת: אסור, מלבד איפה שבסידור עצמו יש חזרה. כי מתאימים את המנגינה למילים
ולא את המילים למנגינה (שו"ת שאילת שלמה א ל).

ש: מה לעשות אם זה קורה? להפסיק אותו?

ת: לא. לשאול אחר כך את הרב שם.

**חזנות**

ש: האם אפשר לחזן לנגן באמצע מילה?

ת: לא. כי לחצי מילה אין משמעות. מ"ב קכח ס"ק קסט.

**שרוול קצר לש"ץ**

ש: האם אדם לאומי-דתי יכול להיות שליח ציבור עם שרוול קצר?

ת: תלוי במנהג המקום. אך לעולם ראוי להחמיר בזה. וראוי להתעטף בטלית כדי
לכסות. וכן נהג רבנו הרב צבי יהודה. אבל אין הלכה לחוד ללאומי-דתי (שו"ת
שאילת שלמה ב כד).

**ברכת ש"צ על טלית**

ש: האם שליח ציבור צריך לברך על טלית של בית הכנסת?

ת: המנהג הוא שלא. פסקי תשובות יד ז.

**ש"ץ מחלל שבת**

ש: מה לעשות אם יש שליח ציבור מחלל שבת?

ת: לצאת בשקט (גיטין סא א).

**ש"ץ עם טלוויזיה**

ש: האם מי שמחזיק טלוויזיה יכול להיות שליח ציבור?

ת: תלוי אם באותו ציבור העבירה הזאת נפוצה (עי' עין איה שבת לא א).

**שליח ציבור שונא**

ש: האם אדם שמכנה את השוטרים בשם S.S. יכול להיות שליח ציבור?

ת: ודאי לא. אבל לא להיכנס לריב (עיין שיחות הרב צבי יהודה - שמות 45).

**בית-ספר חילוני**

ש: האם זה נכון שמי ששולח ילדיו לבית-ספר חילוני או מעורב לא יכול להיות
שליח ציבור?

ת: הכל כפי תקנות בית-הכנסת.

**קעקועים**

ש: האם בעלי תשובה שכל גופו מקועקע יכול להיות שליח ציבור?

ת: כן. אך יכסה בבגד או טלית (שו"ע או"ח נג ה. עיין שו"ת מנחת יצחק ג יא).

