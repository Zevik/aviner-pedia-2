---
title: "קניות בספירת העומר (מאמר)"
type: "מאמר"
---

**שאלה:** האם מותר לעשות הזמנה של ציוד לבית בספירת העומר?

**תשובה:** הבעיה בספירת העומר היא לא קניית דברים חדשים, אלא ברכת
שהחיינו, בגלל שספירת העומר הוא זמן לא טוב. לא שייך לומר: "שהחיינו
וקיימנו והגיענו לזמן הזה", כי ה"זמן הזה" – הוא לא טוב.

באמת בשלחן ערוך לא מוזכרת הנהגה זו לגבי זמן ספירת העומר, אלא לגבי בין
המצרים כתוב ש"טוב להיזהר מלומר שהחיינו"(או"ח תקנא, יז). אם כן, זה מנהג
חסידים ואנשי מעשה לא לברך שהחיינו בבין המצרים ומשם זה עבר לזמן של ספירת
העומר. יוצא, שיש כאן חומרה בריבוע: א. גם המנהג בבין המצרים לא כתוב בשלחן
ערוך בתור חובה, אלא בתור מידת חסידות. ב. בשלחן ערוך כתוב על המנהג בבין
המצרים, מה שאין כן בספירת העומר, שמוזכר רק במקורות מאוחרים יותר.

אמנם, במקרה שלנו השאלה אפילו לא מתחילה. אם את קונה ציוד לבית, את לא
מברכת "שהחיינו" אלא "הטוב והמטיב". כי הציוד מיועד גם בשבילך וגם בשביל
בעלך והילדים. על דבר טוב שמשותף לכמה אנשים מברכים "הטוב והמטיב", טוב –
לי, ומטיב -לאחרים. ואם כן, אין כאן שום בעיה לקנות ולברך כלל.

