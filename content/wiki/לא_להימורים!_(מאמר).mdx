---
title: "לא להימורים! (מאמר)"
type: "מאמר"
---

הימורים הם רעה חולה, הם נראים נחמדים, מרגשים, מבטיחים, אבל באמת הם שטן
נורא ואיום. לצערנו 70% מהאוכלוסיה הבוגרת בארצנו עוסקת בהימורים.

יש הימורים המותרים על פי חוק, אבל יש גם רבים שאסורים, ובכל זאת רבים
עסוקים בהם.

חז"ל שללו הימורים ואמרו שמפריחי יונים ומשחקים בקוביא פסולים לעדות. וזאת
למה? לפי דעה אחת, מפני שיש בזה חשש גזל, מה שנקרא "אסמכתא לא קניא". כלומר
מי שמהמר, עושה זאת על דעת שירוויח. וכאשר לבסוף אינו מרוויח, אז מתברר
שהוא משלם נגד רצונו, ויש בזה גזל מדרבנן, ולכן פסול לעדות.

לפי דעה שניה, מי שזה עיסוקו הקבוע, אינו עוסק בישובו של עולם. הוא עסוק
בהבלים ולא בדבר יצירתי, בונה, מועיל. הוא אינו מבין מה הם חיים, לכן הוא
פסול לעדות.

ומה יהיה הדין, אם כבר שילם, האם יש בזה חשש גזל? ומה יהיה אם אינו עוסק
בזה בקביעות בתור מקצוע אלא מידי פעם? - אין זה הנושא שלנו. לא באנו כאן
לדון בהלכה אלא במציאות, והמציאות היא שזה מביא חורבן נורא.

מי שרוצה לדעת את ההלכה, ואת ההבדלים בין אשכנזים לספרדים, וגם בתוך
הספרדים, עיין בשולחן ערוך (שו"ע חו"מ לד יז. רז יג), ובשו"ת יביע אומר (ז
ו).

וכן לא באנו לדבר כאן על הגרלה לטובת ארגוני צדקה וחסד (עיין שו"ת תשובות
והנהגות לגר"מ שטרנבוך ח"ד סי' שיא).

וכן לא באנו לדון במשחקי סביבון של ילדים בחנוכה המהמרים על כמה אגורות.
אמנם, במנהגי מהרי"ץ הלוי, מנהגי חנוכה, כתוב שישחקו רק באגוזים ושקדים,
כדי לא להרגילם להתרחק ממשחקי כסף. אך זה לא הנושא שלנו.

רק באנו להזהיר שהמציאות מראה שאין זה עסק תמים כלל. אמנם יש הימורים
חוקיים, ומהם מלווים בשיטות פרסום מאוד מחוכמות, אך לא כל מה שחוקי הוא
מוסרי, וכאן זה חטא ופשע.

אנשים נכנסים לחובות, ועקב זה להלוואות בריבית גבוהה, גונבים, הורסים את
המשפחה, מתגרשים, מתאבדים.

זהו סדר ההידרדרות בשלושה שלבים.

א. חיפוש ריגוש והנאה, - יותר מאשר רווח כסף. לפעמים מלווה ברווחים קטנים.

ב. הפסדים גדולים. המשחקים בנויים בצורה כזאת שלאורך זמן מפסידים יותר
ויותר.

הימור נוסף כדי להרוויח בחזרה את הכסף האבוד, מה שמכונה Chasing.

ג. שקיעה בתהום חובות, ומתוך כך, גניבות, עבירות זיוף, עבירות מס, מעשי שוד
ועוד.

וכמובן, עקב זה, משפחות מתפרקות. המהמר גורר אחריו את בת זוגו לגהינום, את
בניו ובנותיו, את הוריו, את משפחתו.

גם בני נוער רבים נופלים בידי השטן הזה: חושבים שזו דרך לכסף קל ומהיר,
מפסידים, משלים עצמם שבהימור הבא ינצחו, מפסידים שוב, נכנסים לחובות,
מפחדים לשתף את ההורים, וכך נדחים מדחי אל דחי, שנגמר במשטרה.

שמא תאמרו: אנשים טיפשים?! הם אינם מבינים שהימורים הם מכונה לסחוט כספים
מדלת העם, ושהמרוויחים היחידים הם מקומות ההימורים והמלווים בריבית?!

לא! הם קרבן לשיבוש שכלי, המסתיר מהם שהרווחים קטנים בלבד ולא גדולים,
שבממוצע תמיד מרוויחים פחות ממה שמפסידים. הם שבויים באמונות טפלות. וכאשר
הם מתפכחים, זה כבר מאוחר מידי. ולצערנו, על פי רוב, לא מתפכחים, אלא
נופלים שולל בידי הפרסום האינטנסיבי של שכנוע ומכירת אשליות.

לכל סוגי ההימורים, יש השלכות הרות אסון על הסביבה הקרובה. לכן, "בני, אל
תלך בדרך איתם, מנע דרכך מנתיבתם"(משלי א טו): לא טוטו ולא לוטו, ולא בינגו
ולא קזינו, לא מפעל הפיס, לא וינר ולא אתרי הימורים, לא בודיאו ולא
באינטרנט, לא משחקי מזל ולא מכונות מזל. בארץ מפוזרות 500 מכונות מזל, אלא
באמת הן מכונות מיני-קזינו של הרס וחורבן.

בפתח תקוה, הכיכר בו ניצבות מכונות אלה, מכונה בצדק כבר מיואשים.

וכמובן הן ממוקמות בשכונה סוציו-אקונומית חלשה. אכן, רוב קרבנות ההימור הם
העניים, המובטלים, המסכנים, המדוכאים, שמרמים אותם ששם ימצאו ישועה. אל
תיקח צ'אנס, אל תקנה טופס צ'אנס.

לא באנו לדבר על כך שטוטו כרוך בחילול שבת. אין זה הנושא שלנו. אנו מדברים
ברמה האנושית. אנו מדברים על מי שמוציא משכורתו להימורים ולא נשאר לו כסף
לילד לאכול ולטיול. אנו מדברים על מי שמוכר את הרכב, על מי שמוכר את הדירה.

אפילו במצרים העתיקה שלחו מהמרים לעבודת פרך במכרות.

לכן, אדוני המהמר, חדל מהקללה זאת מהר. פנה לקבוצת תמיכה, לקבוצת עזרה
עצמית, G.A., Gamblers Anonymous, מהמרים אנונימיים. זה חינם, וזה עוזר
פלאים.

ואתה, קרוב משפחה של המהמר, אב או בן, אח או חבר, אל תתן לו כסף, אל תלווה
לו כסף, גם אם הוא הסתבך בחובות. בזה אתה דוחף אותו עוד יותר לתהום. שיסתדר
לבד. אל תרחם עליו. חז"ל אמרו: מי שאין בו דעת, אסור לרחם עליו (ברכות לג
א). כי באמת, אין זו רחמנות, אלא אכזריות.

גם כל המפעילים את ההימורים הם אכזריים. גם מפעל הפיס הוא אכזרי. הג"ר
עובדיה יוסף לא הסכים שהמוסדות שלו יקבלו כסף ממפעל הפיס!

כל מוכרי האשליות האלה, כל המפעילים את הרמיה הפסיכולוגית המרעילה הזו,
הגורמת לאנשים להפסיד מאות, אלפים, עשרות אלפים, מאות אלפים, מיליונים – הם
לא ראויים לשם יהודים, כי כידוע, יהודים הם רחמנים וגומלי חסדים.

ואתה המהמר, אתה המכור לסם המקולל הזה, אוי לך. בזה אתה מתעסק?! בושה
וחרפה!

חדל! לך לקבוצת תמיכה, ושב ורפא לך, וד' יהיה בעזרך.

- פורסם בשאילת שלמה 557

