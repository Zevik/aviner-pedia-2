---
title: "גיוס בנות (מאמר)"
type: "מאמר"
---

## גיוס בנות

ודאי שהדבר אסור בפסק מפורט של הרבנות הראשית לישראל שחזר על עצמו כמה
פעמים, ואפשר למצוא אותו בשלושת הכרכים של הספר "הרבנות הראשית" שכוללים את
כל פסיקותיה. שאלה מסוג זה הנוגעת בכל עם ישראל, רב אחד פרטי, גם אם הוא
חשוב, אין לו סמכות לפסוק נגד הרבנות הראשית. זאת ועוד, כל רבני ישראל
אוסרים את הדבר מלבד יוצאי דופן, וכן כל גדולי הדור אוסרים את הדבר.

הרי הקמנו בתי ספר נפרדים לבנים ולבנות, וגם תנועת נוער נפרדות למחצה לשליש
לרביע ולחלוטין, וברור שערבוב בנים ובנות בצבא הוא יותר חמור לאין עורך.
כבר לפני הרבה מאות שנים הרמב"ם כתב שבמלחמת מצוה כולם יוצאים אפילו חתן
מחדרו וכלה מחופתה (רמב"ם, הלכות מלכים ו ד), גדול הפוסקים, הרדב"ז, הסביר
שם הכוונה שאשתו של חייל מספקת לו מים ומזון - לא לכל הצבא אלא לבעלה.

משה רבנו ניצח שני מלכים אדירים, סיחון ועוג, בלי חיילות. יהושע בן נון כבש
את הארץ בלי בנות בצבא. שאול המלך נלחם נגד האויבים בלי בנות. דוד המלך,
גדול הלוחמים, גם הצליח את כל כיבושיו בלי יחידות של בנות. החשמונאים, שהיו
מועטים, לא גייסו בנות. ובר כוכבא נלחם עם צבא של גברים בלבד. ב"ה אנחנו
כולנו ציונים, גם הבנות ב"ה ציוניות, אבל אנחנו לא יותר ציונים מאשר רבנו
הרב צבי יהודה ששלל גיוס בנות (שיחות הרב צבי יהודה – בניין הבית 58-55).

אגב, מי שמאוד רצה גיוס בנות זה בן גוריון, אבל לאו דווקא מסיבות בטחוניות
אלא מפני שהצבא גם צריך לחנך לחברה בריאה, ולדעתו חברה בריאה היא ערבוב
בנים ובנות. ואנחנו אומרים שמשה רבנו בשם ד' היה מחנך גדול ממנו, והוא לימד
אותנו לא לערבב בנים ובנות.

- פורסם בשאילת שלמה 306

