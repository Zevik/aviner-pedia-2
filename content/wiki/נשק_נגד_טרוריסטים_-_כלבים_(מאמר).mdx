---
title: "נשק נגד טרוריסטים - כלבים (מאמר)"
type: "מאמר"
---

יש נשק טוב שברא רבונו של עולם בעולמו נגד מחבלים בישובים: כלב. לא כל כך
משנה איזה כלב. מחבלים מפחדים מכלבים. גם כלב קטן יודע לזהות זרים, וכשהוא
מתחיל לנבוח, הוא מרתיע אותם.

אמנם יהודים יראי שמים לא נהגו בכל הדורות לגדל כלבים. הם צודקים. אבל במה
דברים אמורים? בחיית מחמד, כי אהבה יש לחלק עם בת זוג, עם ילדים, עם הורים,
עם שכנים, עם יהודים, ואהבת לרעך כמוך.

אבל אם זה כלב בעל תפקיד יעודי, אז אין שום בעיה, כגון כלב בצבא, כלב
במשטרה, כלב נחיה לעיוור, כלב המשמש חברה לזקן ערירי, כלב לטיפול בילדים
בעזרת בעלי חיים, כלב לגילוי חומרי נפץ, כלב לגילוי סמים, כלב רועים צאן
ובקר, כלב גישוש לגילוי אנשים תחת הריסות בתים, כלב שלג, כלב לאיתור מוקדי
שריפות, כלב מזחלה, ועוד ועוד. אכן יש כארבע מאות סוגי כלבים.

ומה שיש טוענים נגד גידול כלב בגלל שהוא בהמה טמאה, אין לזה מקור קדום.
המובן של בהמה טמאה הוא שאסור לאכול אותה. אבל מותר לגדלה, כמו שמותר לגדל
סוס או חמור.

אלא מה שאסור על פי ההלכה, ונפסק ברמב"ם ובשולחן ערוך, הוא לגדל כלב רע,
כלומר כלב שנושך או מזיק או מפחיד. אבל יש לדעת שכלב אינו רע במהותו. הוא
הופך לרע, כי הבעל שלו רע, מכה אותו, קושר אותו, אינו מטייל איתו, מעליב
אותו. כן, כלב גם רגיש לעלבונות.

ידוע הסיפור פנג הלבן של ז'ק לונדון על אותו כלב זאב, שהיה כולו מחמדים
כיון שגדל אצל ילד אוהב, אלא הוא עבר לבעלים אכזרים, והפך הוא עצמו לאכזרי,
אך כאשר חזר לאותו ילד, שוב נהפך לשקט ועדין.

פעם ישבתי על ספסל ברחוב, התיישב לידי אדם עם כלב ענק, שדחף את אפו בברך
שלי. ליטפתי אותו ושאלת את בעל הכלב איזה זן הוא. השיב לי: רוטוויילר,
והביט לי היישר בעיניים, כאילו אומר אליי: אתה רואה שזה לא נכון מה
שמשמיצים כלב זה שהוא אוכל אדם. אמנם זה כלב קטלני, אבל כאמור זה תלוי ביחס
הבעלים. הרי הוא כלב רועים שיכול להגן על עדר בקר גדול נגד טורפים. על כל
פנים, יש במדינת ישראל ובעוד מדינות הגבלות בהחזקתו על פי חוק. וכן הפיטבול
טרייר.

אבל סך הכל, בצדק מכנים את הכלב כידידו הגדול של האדם. כנראה זה בגלל שזה
בעל החיים הראשון שהאדם אילף כבר בפרהסטוריה, ונתן לו מזון תמורת עזרתו,
ועל פי תהליך של ברירה טבעית, שרדו הזנים היותר ידידותיים. מאימתי קוראים
את השמע בשחרית, בגמרא ברכות ט ב, משיכיר בין כלב לזאב. לכאורה הם דומים.
אבל באמת, לעומת הזאב הטורף, הכלב הוא סופר-חברתי. הוא מבין את תנועותיו של
אדם, יודע לפרש את ארשת פניו ולקרוא מבט אנושי. הוא מבין מילים – לפעמים עד
אלף מילים. הוא רגיש למסרים אנושים. והוא בעצמו חווה רגשות של עונג וכאב.
לא בכדי חז"ל דרשו: למה נקרא כלב? כי הוא כְּלֵב.

כמובן, אנו מאוד שונים מכלבים, אבל אנו מבינים אחד את השני ועוזרים אחד
לשני.

לכן, הוא יוכל גם לעזור לנו נגד מחבלים. הוא גם מזהה ריחות לא מוכרים.

אך מאיפה ניקח כלב? יש במדינה כ-450,000 כלבים עם רשיון. ונמסרים לעמותות
שונות ורשויות שונות כל שנה כ-100,000 כלבים בלי בית, מחציתם זוכים לאימוץ
ומחציתם מומתים.

כמובן, יש לקבל הדרכה נכונה. המעוננים חדוה 054-945-4225.

- פורסם בשאילת שלמה 568

