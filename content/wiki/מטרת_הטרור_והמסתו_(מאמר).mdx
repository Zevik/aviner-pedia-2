---
title: "מטרת הטרור והמסתו (מאמר)"
type: "מאמר"
---

## מטרת הטרור והמסתו

\[אתר מעריב\]

טרור הוא מלחמה מאד זעירה, מעט לוחמים עם מעט נשק. אז מה מטרתו? טרור
כוונתו פחד. טרור הוא מילה בצרפתית הלקוחה מהמהפכה הצרפתית. נשפך אז הרבה
דם נהרג כששית העם הצרפתי והיה מנהיג שהשליט הנהגה של טרור נגד האזרחים כדי
להפחידם.

מחבלים מנסים להפחיד. פתגם סיני: הרוג אדם אחד והפחד עשרת אלפים. אם תהרוג
שישה, תפחיד שישים אלף, וכן הלאה. זה גורם לפחד ובהלה ושיבוש שגרת חיים.
כיון שרוצים להפחיד, הם פוגעים בבטן הרכה של המדינה - האזרחים, ואם אפשר
בילדים. פעם ירו על אוטובוס של ילדים ורצחו מהם רבים, לא כי ילדים לוחמים
מסוכנים, אלא כי זה יותר מפחיד.

מטרת טרור היא לערער את אמון האזרחים בשלטון. הם מתחילים להתבכיין: המשטרה
לא עושה כלום, הצבא לא עושה כלום והממשלה לא עושה כלום. הם לבושים בחליפות,
מדברים בפרוזדורים, ואנחנו נהרגים - כך אנשים מדברים. זאת בדיוק מטרת הטרור
להפחיד את האזרחים ולערער את האמון בשלטון, מאבק פוליטי על ידי הפחדה.
לפעמים יש טרור בגלל שטח, לפעמים זה טרור נגד שיטת שלטון, לפעמים טרור
דתי - דרך לקדם מטרותיהם.

נפקא מינה לנו, יהודים פשוטים, שאסור לפחד. אם אתה מפחד אתה משרת את הטרור,
אם אתה מתלונן על הממשלה אתה מחזק את הטרור. אסור לעשות הפגנה נגד הממשלה,
צריך לעשות הפגנה בעד הממשלה: יישר כח, שאתם שומרים עלינו ופיגועים הם
נדירים!

מעשה במפקד משטרת ניו יורק שנשאל: למה כל שנה נרצחים בניו יורק חמשת אלפים
אנשים? ענה: נכון, אך לא נרצחים חמישה מיליון. כך, במקום לצעוק, יש לחבק את
השלטון על כך שלא נהרגים יותר. ואז אנחנו מחזקים אותו ואז הוא לוחם יותר
טוב. ואם מתבכיינים, אז מחזקים את הטרור.

הנשק העיקרי התומך טרור הוא התקשורת. טרור לא מתוקשר לא שווה כלום, כי אף
אחד לא יודע מכך.

מה לעשות? אסור לפחד. שמא יאמר אדם: אבל אני מפחד? - יש איסור לפחד! - אך
אני מרגיש ככה! איך אדם יכול להשפיע על רגשותיו? בעזרת מחשבות מרחיקות פחד.
במלחמת מצווה גם האיש הירא ורך הלבב הולך למלחמה. אך במה תועלתו? כי במלחמה
מצוה גם החלש יאמר גיבור אני. עכשיו זה לא הזמן להיות ירא ורך לבב, עליך
לחשוב מחשבות של גבורה ועוז, וכמובן לא לזרוע פחד.

צריך לחזק את השלטון גם אם עשה טעות, אך לאמיתו של דבר הוא לא עשה טעות.
נכון שנהרגים, אך זה דומה לרופא שלא עשה טעות ובכל זאת מת החולה. מלחמה
בטרור היא לא מתמטיקה, היו בה כשלים רבים בעולם. פעם אמריקאים רצו לשחרר
שבויים באירן ונכשלו ונהרגו כולם. לכן, כל העולם גשר צר מאוד והעיקר לא
להתפחד כלל, כלומר להפחיד את עצמנו.

- פורסם בשאילת שלמה 367

