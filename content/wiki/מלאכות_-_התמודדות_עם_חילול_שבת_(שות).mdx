---
title: "מלאכות - התמודדות עם חילול שבת (שו\"ת)"
type: "שו\"ת"
---

\[מקורות ע"י הרב מרדכי ציון\]

**מס סטודנט**

ש: אני חבר באגדות סטודנטים ובמס שאני משלם לאגודה גם משתמשים לנהגים גויים
שיסיעו סטודנטים חינם בשבת. האם אני חייב לפרוש?

ת: לא. בכסף שלך משתמשים לדבר אחר מותר. "יש ברירה". וכן הוא לגבי מיסי
המדינה.

**תוכנית שהוקלטה בשבת**

ש: האם מותר לראות בטלויזיה ביום חול תוכנית שהוקלטה בשבת?

ת: לא. כי זה סדר קבוע של חילול שבת, כדברי הכת"ס לגבי מסעדה שמבשלים בה
בשבת. ועוד סיבות לאסור (שו"ת כתב סופר או"ח נ).

**מקום פתוח בשבת**

ש: האם מותר ללכת ביום חול לחנות או מקום פתוח בשבת?

ת: עדיף שלא, אך מותר (שו"ת שאילת שלמה ג קכו. ד קו).

**פתוח בשבת**

ש: עדיף לקנות אצל יהודי שמוכר גם בשבת, או אצל ערבי?

ת: וודאי יהודי. "קנֹה מיד עמיתך" (ויקרא כה יד).

\[וכן פסק הג"ר שלמה גורן משום שמחלל שבת עושה זאת להנאתו ולא למרוד בד'.
כלומר, מומר לתיאבון ותינוק שנשבה. אי לזאת ברור שיש להעדיף את היהודי משום
"וחי אחיך עמך". ויקרא כה לו. תרומת הגורן ח"א סי' כז – רשם מ"צ.\]

**טלויזיה בשבת**

ש: אצלי בבית מסתכלים בטלויזיה בשבת, מה לעשות?

ת: אם אתה חייב להיות באותו חדר, אז הפנה גבך למכשיר.

**אוטובוס בשבת**

ש: האם מותר לנסוע באוטובוס שיצא לפני שבת?

ת: לא. מחזק ידי עוברי עבירה. חילול השם. וכן לפני עור, כי זה קבוע, ואם לא
יסעו בו, הוא לא יסע, כדברי הכת"ס על מסעדה שמבשלת בשבת (שו"ת כתב סופר
או"ח נ).

**מחשב בשבת**

ש: אני צריך לקנות מחשב נייד ללימודים, אך לא אצליח למנוע מאחי להשתמש בו
בשבת. מה לעשות?

ת: קנה. אין זו אחריותך.

**סייע למחלל שבת**

ש: האם מותר לי לסדר תור דחוף לרופא למישהו שצריך אישור רפואי להשתתף
בתחרות ספורט בשבת?

ת: אסור לסייע לחילול שבת.

**הוראות נסיעה למי שנוסע בשבת**

ש: הרב פסק (שו"ת שאילת שלמה ג, קב) שאסור לתת הוראות נסיעה למי שנוסע
בשבת. אבל ראיתי בס' "נפש הרב" (עמ' קעג), שהגרי"ד סולוביצ”יק היה סבור
להיפך, שאם לא ידעו את הדרך הנכונה, יסתובבו ברחובות עיר עוד יותר מהצורך
להם, ויחללו את השבת ביותר, ועי"ז שנגיד להם הוראות לנסיעה, זה יביא לידי
כך שיהיה פחות חילול שבת. וכן שמעתי בשם הגרש"ז אוירבך. למה הרב לא סובר
כן?

ת: איננו אחראים מה הוא עושה. לנו יש איסור של מסייע ומחזק ידי עוברי
עבירה.

\[וכן בשו"ת ציץ אליעזר טו יח. וילקוט יוסף ח"ב עמ' קפ. וכן שמעתי שזו דעתו
של הג"ר אהרן ליכטנשטיין. ונכדו שאל את הגרי"ש אלישיב: הלכתי בדרך בש"ק,
ולפתע עצרה לידי מכונית, ושאל הנהג איך מגיעים למחנה "שנלר" \[בגאולה\], מה
היה עלי לענות לו? והשיב: הוא שואל אותך אפוא זה "שנלר", תענה לו "שבת".
(מפי האיש עמ' קעא).\]

ש: האם מותר לכוון גוי שנוסע בשבת?

ת: כן. אין בזה לפני עוור, כי מותר לו לנסוע.

**חדשות מוצש"ק**

ש: מותר להסתכל במוצש"ק בטלויזיה חדשות שצולמו בשבת?

ת: לא. כי זו מלאכה שנעשתה במזיד ועבורו. שו"ע או"ח שיח. וגם לולא חילול
השבת אי אפשר היה לעשות מלאכה זו בזמן אחר. עיין ביה"ל לגבי נטיעה. וגם
חילול השם. עיין חזו"א שבת לח.

**כשרות למחלל שבת**

ש: האם לספק מזון כשר לאנשים שעושים טיול בחילול שבת אבל רוצים לאכול כשר?

ת: כן. אין אומרים לאדם שעושה עבירה שיעשה עוד עבירה. אין בזה מחזק ידי
עוברי עבירה, אלא להציל מה שאפשר להציל. עיין שו"ת רשב"א ה רלח.

\[דלא כהגרי"ש אלישיב שאמר לא לספק להם, מחמת חילול השם. קב ונקי סי' עז –
רשם מ"צ.\]

**חילול השבת בשותפות**

ש: שותפים שלי התחילו לחלל שבת בשותפות, על אף התנגדותי. האם אני חייב
לעזוב?

ת: עדיף, אבל לא חייב, כיון שאינך יכול למנוע ושאתה מתנגד (וכן פסק הגרי"ש
אלישיב. קב ונקי סי' עד).

**חשמל בשבת**

ש: האם יש איסור להשתמש בחשמל בשבת בגלל שבחברת החשמל מחללים שבת?

ת: מותר. יש הרבה סניפים לצירוף להקל (וכן הגר"מ פיינשטיין והגרי"ש אלישיב
אמרו שאסור לשיטת החזו"א שהיא דעת יחיד. שו"ת דברי חכמים עמ' קג. אמר הג"ר
חנוך דוב פדווא, אב"ד לונדון וחמח"ס שו"ת חשב האפוד, שמה שידוע שהרב
מטשעבין לא השתמש בארץ ישראל בחשמל ביום שבת, אינו משום שהיה דעתו לאיסור,
שבאמת בעת בואו לארץ ישראל שאל את כ"ק אדמו"ר מהר"א מבעלזא בענין זה וענה
לו שדעתו שמותר להשתמש בזה, וכן הורה הרב מטשעבין, אך היא מחמת מעשה שהיה,
שנתן פעם הסכמה על איזה ספר הלכה ובתוך הספר מברר שאסור להשתמש בחשמל, אך
עדיין השתמש בחשמל, עד שהעיר אותו ת"ח אחד שכיון שכתב הסכמה על הספר תמוה
הדבר שישתמש בחשמל, ולכן הפסיק מאז להשתמש בחשמל בביתו (הליכות חנוך עמ'
מא-מב).

**מקום בו מצלמה**

ש: האם מותר לעבור בשבת במקום בו מצלמים אותך?

ת: מותר. הנאה שבאה לו בעל כורחו (פסחים כה) כי אתה הולך לדרכך ואינך עושה
מאומה ביחס לצילום ולא אכפת לך. מה שנקרא בהלכה: דבר שאינו מתכוון בפסיק
רישא באיסור דרבנן, עם גרמא ומתעסק. פנ"י שם בשם הר"ן.

ש: מותר לנופף לשומר?

ת: לא. זה דבר שמתכוון.

**שליחת שיר**

ש: האם מותר לי לשלוח לחבר שיר בדוא"ל כאשר יש סיכוי שיקשיב בשבת?

ת: כיום שזה ספק, מותר, מדין תולים (משנה גיטין ה ט).

**פרסום חילול שבת**

ש: האם מותר לתת בעיתון פרסומת למפעל מחלל שבת?

ת: ודאי לא. מסייע ידי עוברי עבירה, מחזק ידי עוברי עבירה. ואם זה גם מעודד
יהודים להצטרף לחילול השבת, דין מסית, כדברי הגרמ"פ (שו"ת אגרות משה או"ח א
צט).

**הזמנת מחלל שבת**

ש: האם מותר להזמין קרוב משפחה כאשר ידוע שיחלל שבת כדי לבוא?

ת: לא. אין לחזק ידי עוברי עבירה, כגון לומר לחורש בשנת השמיטה: יפה חרשת!
וכן לעניננו. ולפי הגר"מ פיינשטיין, מסית (שו"ת שאילת שלמה ד קט. שו"ת
אגרות משה או"ח א צח-צט).

\[וכן פסק הגרי"ש אלישיב שאסור להזמין אדם לסעודות שבת, כשברור שיסע עם
רכב, והסביר: אין לעשות מסחר בדיני תורה לומר כדאי לי לעבור על 'לפני עור',
כדי לקרבו בעתיד לשבת. קב ונקי סי' פז. וידועה אמירתו של הגריש"א בזה:
"מעבירה לא תצמח מצווה" (חשוקי חמד להגר"י זילברשטיין – פסחים דף כב).
ובשו"ת שבט הלוי (ח יו"ד רנו) אף כתבשיש בזה משום חילול השם כאשר חילול
השבת עבור תפילה בבית הכנסת נעשה בפרהסיה.

אולם בשו"ת תשובות והנהגות (א שנח), הגר"מ שטרנבוך כתב להתיר הזמנת מחללי
שבת לסעודת שבת וביאר שכאשר הכוונה היא לקרב לדרך האמת אין בזה משום איסור,
ובלבד שיאמר להם שמעדיף שלא יחללו שבת. וכן הג"ר יעקב אריאל בשו"ת באהלה של
תורה (ה כב הערה 1). וכן בשו"ת מנחת שלמה (ב ד), כתב הגרשז"א: "להציע לו
מקום לינה קרוב למקום באופן שלא יצטרך כלל לחלל שבת, ואף אם לא יקבל את
ההצעה אין חייבים להגיד לו שיימנע משום כך לבוא, וגם אין צריכים להזהיר
אותו שיסע ברכב" - רשם מ"צ.\]

**הזמנת מחללי שבת לשבת חתן**

ש: חתן עושה שבת חתן ויבואו קרובים רבים מחללי שבת. אם יתנגד בכל תוקף, זה
יגרום מתח ושנאה.

ת: לא לעשות שבת חתן. זה מנהג בעלמא. וחילול שבת הוא חטא מאוד חמור (עי'
שו"ת שאילת שלמה ד קט).

**דירה למחלל שבת**

ש: האם מותר להשכיר דירתו למחלל שבת, או זה לפני עוור?

ת: זה לא לפני עוור, כי ממילא יחלל. וגם מסייע אין, כי אין משכירים לו בשעת
העבירה אלא לפני כן. עיין בה"ט קסט סק"ד בשם הב"ח. וגם זה דרך מסחר, שו"ת
משיב דבר (ב לב).

**אורח מחלל שבת**

ש: בשבת מתארחים אצלי בבית אורחים שאינם דתיים. האם אני חייב למנוע מהם
חילול שבת בחדרם?

ת: לא. אין להתערב בחיים שלהם. כמובן שלא ישעו זאת בצורה בולטת.

**צילום בשבת**

ש: חבר צילם אותי בשבת נגד רצוני. האם מותר לי להנות מהתמונה?

ת: לא. לא די כאן לחכות כדי שייעשה, כי זה היה דבר מזדמן ולא חוזר, שנשאר
לתמיד, ודמה לעץ שניטע בשבת. שו"ע או"ח ס' שיח.

