---
title: "כנס האחדות של רבני הציונות הדתית (מאמר)"
type: "מאמר"
---

ש: לפני שבוע התקיים כנס גדול של רבני הציונות הדתית...

ת: כן. זה משמח מאוד לראות יחד כל כך הרבה תלמידי חכמים תלמידי מרן הרב קוק
ורבנו הרב צבי יהודה.

ש: האם כולם באמת תלמידי רבנו הרב צבי יהודה?

ת: כן. אולי לא באותה מידה, אלא למחצה, לשליש ולרביע. אבל כולם שייכים
לענייננו הגדול: תחיית האומה בארצה על פי תורתה.

ש: אבל רבנים חרדים יש הרבה יותר?

ת: ודאי. ישיבת מרכז הרב נוסדה רק בתרס"ד. וגם אז היו מעט מאוד תלמידים. רק
בתש"ט, אחרי מלחמת השחרור, הישיבה החלה להתפתח, גדלה וגדלה היא ובנותיה
וממעט יצא כל כך הרבה. אשרינו, אשרינו.

ש: מה אמרו באותו כנס?

ת: אין צורך לומר. העובדות מדברות. עצם המציאות אומרת: הרבה תלמידי חכמים,
תלמידי רבנו הרב צבי יהודה, ועם כל חילוקי הדעות, - הם יחד.

ש: והרבנים החרדים לא יחד?! ואם כבר כנס אחדות, אז גם איתם?

ת: בודאי גם הם יחד. יותר יחד מאשר לחוד. אנחנו מאוחדים במטרה, שהיא הנהגת
החיים בארץ על פי ד', ומחולקים בדרך שהיא המדינה.

ש: אז למה לא עשו כנס יחד איתם?

ת: בלי שהם באו, הם יחד איתנו.

ש: ואולי להיפך, אין לעשות כנס יחד איתם, אלא לחזק את הציבור שלנו בתוך
עצמנו?

ת: הציבור שלנו זה כלל ישראל, ולא הציונות הדתית. מעשה בתלמיד חכם אחד
חב"דניק מתלמידי רבנו הרב צבי יהודה ששאל אותו מה יש לחשוב על חב"ד. השיב
לו: חב"ד הוא חלק מהיהדות, הבעיה היא שלפעמים הם חושבים שהם כל היהדות. וכן
נאמר אנחנו: הציונות הדתית היא חלק מן היהדות ואל לה לחשוב שהיא כל היהדות.
יש כמה חלקים, וכל חלק הוא חשוב והכרחי וחיוני.

ש: אז, גם החילונים?

ת: בודאי. הם יהודים! אנו נגד החילוניות ולא נגד החילוניים. אהבת ישראל!

ש: מי יותר קרוב לנו החרדים או החילונים?

ת: אמרנו קודם, שעם החרדים יש לנו מטרה משותפת ,רק מחלוקת בדרך, לעומת
החילונים שיש מחלוקת לגבי המטרה. אבל כל זה נאמר ביחס למטרה הגלויה, כי
בסתר הנשמה, זו אותה מטרה, כפי שמוסבר באריכות בספר אורות. אם כן, לגבי
הקשר הגלוי, אנו יותר קרובים לחרדים, אך לגבי הקשר הסמוי הנשמתי האלהי, אין
הבדל.

ש: ומה עם הרבנים הראשים לישראל שלא היו בכנס? זה בגלל שהם לא
דתיים-לאומיים?

ת: הם סופר דתיים-לאומיים, הרי הרבנות הראשית לישראל, היא התורה במובן
הממלכתי!

ש: ובסיכום?

ת: להרבות אהבה ולהרבות אמונה.

- פורסם בשאילת שלמה 547

