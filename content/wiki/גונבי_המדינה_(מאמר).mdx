---
title: "גונבי המדינה (מאמר)"
type: "מאמר"
---

כבר עשרות שנות מתנהל בארצנו מאבק גלוי וסמוי מי הרבון על מדינתנו:
הבג"ץ-מערכת-המשפט-המשטרה-האקדמיה-המדיה או הכנסת-הממשלה. דבר כזה גם קיים
במדינות אחרות, אך אין זה הנושא שלנו.

הקבוצה הראשונה סוברת שהיא הרבון, כנראה מפני שהם מחשיבים את עצמם כמין
אליטה, אבל באמת הם גנבים. וזאת למה? כי המדינה שייכת לעם, והעם בוחר את
נציגיו שהם בכנסת ובממשלה, כלומר הרשות המחוקקת והרשות המבצעת.

שמא תאמר: גם הרשות השופטת שייכת להנהגת המדינה? יפה אמרתם "גם". כי הרשות
השופטת אינה שופטת אלא על פי מה שקבעה הרשות המחוקקת, כלומר הכנסת. והכנסת
זה אנחנו, העם.

ואולי תשאלו: אם כך, כיצד הקבוצה הזאת חותרת להשתלט? זה פשוט מאוד. א.
הרשות השופטת משתקת את ראש הממשלה ושאר הממשלה על ידי פתיחת תיקים נגדם. ב.
המדיה מצטרפת על ידי גרילה במשך חודשים ושנים. השיטה פשוטה מאוד: השופטים
והשוטרים מארגנים דליפות סדרתיות, ואז המדיה מתנפלים על השלל וזוללים את
טרפם בהנאה. כידוע על פי הלכה הדלפה אסורה. מעשה שאחרי 22 שנה, דיין הדליף
מה שנאמר בבית דין. אמרו: דין מגלה רזיא – זה מגלה סודות, וסלקו אותו
(סנהדרין לא, א). אז כיצד, במדינתנו מצליחים? - מקבלים ייעוץ משפטי כיצד
להדליף בערמומיות.

הנה דוגמה מאלפת: נגד ארבעה ראשי ממשלה האחרונים נפתחו תיקים: ברק, שרון,
אולמרט, נתניהו. מוזר מאוד. לצערנו, לא רק מוזר אלא גם מזיק. כי ראש ממשלה
עסוק יומם וליל בהחלטות גורליות, של בטחון, כלכלה ומדיניות חוץ. במקום זה,
מעסיקים אותו בהטרדה משפטית אפילו על מתנות סיגרים ומשקאות.

אם זה לא היה עצוב, זה היה מצחיק. בל נשכח שיש לנו אויבים מסביב, ושחייבים
אנו להילחם במסירות נפש. שני שליש של החיילים סוברים שהמערכת המשפטית
הצבאית תפקיר אותם במקרה של החלטה מוטעית. כך אי אפשר להילחם במסירות.

אז נזכיר שוב את המבנה הנורמלי של המדינה והאיזון בין שלושת הרשויות: הכנסת
מצביעה על חוק, הממשלה מבצעת אותו, מערכת המשפט דואגת שהוא מקויים כראוי.

לכן אנו העם אומרים לכם כאיש אחד בלב אחד: חדלו, הורידו ידיכם ממדינתנו.

אולי אתם חושבים שאנו פרימיטיבים, שטחיים, עממיים, טיפשים. אבל זה לא משנה,
זו מדינתנו, אנו הקמנו אותה, ואנו מקיימים אותה. ואנו מגינים ולוחמים עבורה
במסירות נפשנו. אז אנו לא ניתן לכם לגנוב מאיתנו את הכי יקר לנו.

המדינה הזאת היא לא שלכם, היא שלנו.

- פורסם בשאילת שלמה 629

` [קטגוריה: מוסריות מדינית (מאמרים)]]`

