---
title: "שתי מדינות לשני עמים (מאמר)"
type: "מאמר"
---

**שאלה:** כל העם, על כל פלגיו, רוצה שלום ועייף ממלחמות ומטרור. אתם
מתנגדים לכל פשרה טריטוריאלית אך אינכם מציעים חלופה. אי אפשר להתעלם מן
העובדה של שני מיליון וחצי ערבים בארץ בעלי שאיפות מדיניות. זה גם בלתי
מוסרי וגם בלתי מציאותי. הפתרון היחידי הוא לחלק את ארץ ישראל לשניים: שתי
מדינות לשני עמים.

**תשובה:** קודם כל, אני מציע לך לעיין במפה של השטח המוצע בתור "מדינה
פלסטינית" בתוככי מדינתנו, ותראה בעיניך איזה פתרון דמיוני ומגוחך הוא זה.
קשה להאמין שזה יצא מאנשים רציניים. מדובר פה במדינה מפוצלת לעשר פיסות שטח
נפרדות, כל אחת בעלת זרועות, פיתולים ומובלעות, כאשר לאורך כל אלה נמתחת
גדר. פיסת ג'נין, פיסת טול כרם, פיסת שכם, פיסת קלקיליה, פיסת רמאללה, פיסת
יריחו, פיסת מזרח ירושלים, פיסת בית לחם, פיסת חברון, פיסת עזה.

עשר פיסות שטח קטנות, צפופות אוכלוסין, מפוזרות ומפוררות בתוך מדינתנו. הרי
זה מגוחך! הזה יביא שלום? כל זאת עוד בלי להתייחס לאיום הביטחוני שב"מדינה"
זו ולתלותה הכלכלית במדינתנו. זהו פשע לאומי וגם שטות.

שנית, אם הערבים בארצנו רוצים לחיות במדינה תחת שלטון ערבי, יש להם מבחר
מתוך עשרים מדינות שבליגה הערבית, אשר שטחן הכולל הוא 14 מיליון קמ"ר,
כלומר פי 500 ממדינת ישראל אשר שטחה, כולל יש"ע, הוא 28 אלף קמ"ר. למה הם
צריכים להידחק דווקא אצלנו? הרי זה אבסורד!

לדוגמה, האם שמונה מיליון ערבים בצרפת זכאים שם למדינה משלהם? שאל בבקשה את
הצרפתים, וגם את הבלגים באנטוורפן. וכי חמישה מיליון יהודים בארצות הברית
זכאים למדינה משלהם? אף זה מגוחך.

אבל אם בכל זאת, מסיבה לא מובנת, "הפלסטינים" רוצים מדינה פרטית משלהם בתוך
שטחי ארץ ישראל, הרי יש להם כבר מדינה כזו. זו הממלכה ההאשמית של ירדן
שכידוע נקרעה מארץ ישראל. אותו שטח הוא בתוך גבולות ארץ ישראל שעל פי התנ"ך
וגם על פי גבולות המנדט. רק שבשלב מסוים, הבריטים בגדו וגזלו אותו ממנו,
בלי אישור של אומות העולם.

רוב האוכלוסיה של מדינה זו הם פלסטינים. נעיין בדגלם של ירדן ופלסטין ונראה
שהוא אותו דגל, ירדן אינה אלא פלסטין בתוספת כוכב המסמל את כתר השושלת
ההאשמית. בירדן יש מקום רב, שטחה 90 אלף קמ"ר, פי שלוש ממדינת ישראל, כולל
יש"ע, שהיא כאמור 28 אלף קמ"ר.

"שתי מדינות לשני עמים" – כבר קיימות, ועתה הנך מציע שלוש מדינות לשני
עמים, מדינה אחת ליהודים ושתי מדינות לפלסטינים, אחת שהיא ירדן, ועוד אחת,
בתוככי מדינתנו. לזה אתה קורא מוסרי! ברור שאיננו מוחלים על הגזלה של עבר
הירדן, אבל אין היא מצדיקה גזלה נוספת.

ירדן היא מדינה ריבונית מסודרת, ולא כנופיה של רוצחים, יש לנו אתה יחסים
מדיניים טובים ושיתוף פעולה צבאי, כך שגם נרוויח שלום.

כל הנ"ל אינו חלום פורח. האמריקאים מתלהבים מתוכנית זו, גם הירדנים מתחילים
לקבל אותה, בהבינם שירוויחו רבות ממנה.

כמובן, הערבים שיעזבו את ארצנו, יוכלו לקחת אתם את כל רכושם ויפוצו על
בתיהם וקרקעותיהם. זה מוסרי. באותה הזדמנות, הספרדים שברחו ממדינות ערב,
בהותירם רכוש עצום שעליו לא פוצו מעולם, יפוצו עתה על ידן. זה יהיה מוסרי
מאוד.

זה הכלל. נצטווינו פעמים רבות בתורה, שארצנו בכל מילואה תהיה תחת ריבונותנו
המדינית, ויש דעת שקיום מצוות התורה ומצוה זו אינן רק עשיית רצון ד', אלא
גם דבר מציאותי, הגיוני ומוסרי.

כאשר לחצו עלינו לוותר על הכותל המערבי בטיעון של שמירה על חייהם של
יהודים, קבע מרן הרב קוק – וכל העם אחריו – בהחלטיות: "לא ברפיון רוח ותרני
ביחס למקום קדשנו נשיג בטחון שלומנו ומשמרת חיינו" (לנתיבות ישראל א סה).

לכן אנו אומרים: מתוך החזקת כל מלוא רוחב ארצנו, דווקא כך, נשיג את שלומנו.

"ד' עוז לעמו ייתן, ד' יברך את עמו בשלום".

