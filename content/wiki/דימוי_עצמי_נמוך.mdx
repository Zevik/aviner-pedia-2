---
title: "דימוי עצמי נמוך"
type: "מאמר"
---

## דימוי עצמי נמוך

\[מ"ראשי יהודי"\]

כאמור, דימוי עצמי גבוה אינו גאווה. אדרבה, הוא מזרז את האדם לפעול, לתקן
ולקחת אחריות. בעל דימוי עצמי נמוך, נדמה לו שאינו שווה כלום, ולכן מנסה
לתפוס מקום בחברה בשיטות פסולות: מפריע, מספר בדיחות טפלות, עושה מעשי
קונדס בכיתה ובבית, הופך לנוּדניק, מושך את הצמות של אחותו, דוחף, עושה מעשי
בריונות. הוא עושה זאת כדי לבצר לעצמו מעמד, כדי שירגישו שהוא קיים, או כדי
שהוא יחוש שהוא קיים. ילד שהתנהגותו בכיתה ובבית שלילית – ביקורת לא תועיל
לשיפורה. מילים כמו: "די, נודניק. למה אתה מנדנד כל הזמן לאחיך? הוא לא עשה
לך כלום. עזוב אותו, נו, די" – לא יועילו. זהו טיפול בסימפטום, בתוצאה – לא
בסיבה, בשורש. הסיבה היא, באופן מודע או לא מודע – שהוא חש שאינו שווה
מאומה, ולכן עליו למצוא דרכים להוכיח שהוא קיים, שהוא שווה. יתכן שלפעמים
אין מנוס מביקורת – אבל צריך לזכור שאינה תחליף לחינוך!

סיכום: "חינוך = הערה = ביקורת = תוכחה" - אינה משוואה נכונה.

- פורסם בשאילת שלמה 243

