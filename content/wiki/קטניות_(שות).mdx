---
title: "קטניות (שו\"ת)"
type: "שו\"ת"
---

\[מקורות ע"י הרב מרדכי ציון\]

**קטניות**

ש: האם בארץ ישראל, בטל איסור קטניות לאשכנזים, כי אין כבר אשכנזים וספרדים
ותימנים אלא כולם ארץ ישראלים?

ת: ודאי לא בטל (עיין ערוך השולחן או"ח תנג ד-ה – רשם מ"צ)!

**בעל תשובה וקטניות**

ש: האם ספרדי המארח בפסח אשכנזי בעל תשובה שנוהג כספרדי לאכול קטניות משום
שהוא קורב ע"י ספרדים צריך שלא לתת לו קטניות?

ת: צריך לתת לו מה שהוא מבקש. הוא יודע מה שהוא עושה, והוא שאל את רבו.
אגב, פעם הייתי בכנס רבנים והראשון לציון הג"ר מרדכי אליהו היה שם. מישהו
שאל אותו שאלה דומה. חסידי חב"ד מחזירים בתשובה ספרדים וכך הספרדים נעשים
חבדניקים עם כל מיני מנהגי אשכנז – האם זו בעיה? הג"ר אליהו ענה: יהי רצון
שכל ישראל יחזור בתשובה, אפילו אם יהיו אשכנזים!

**אירוח אצל אוכלי קטניות**

ש: האם מותר לאשכנזים לאכול מזון בלי קטניות אבל מבושל בכלים של קטניות או
מעורב בהם קטניות או שמן קטניות?

ת: כן. קטניות בטלות ברוב. רמ"א (או"ח תנג א. שו"ת שאילת שלמה ג קמא).

**תערובת קטניות בפסח**

ש: האם מותר לאשכנזים לאכול מזון בו יש תערובת קטניות?

ת:אם זה נפל במקרה מותר כי בטל ברוב (לא אחד בשישים אלא רוב). רמ"א תנג א.
כמובן, אם אפשר להוציא, יש להוציא. וכן מותר אם נבלע רוטב של קטניות או
בישל בכלי שבושלו בו קטניות. לכן מותר לאשכנזי להתארח אצל ספרדי. אבל אין
לבטל איסור לכתחילה. לכן מותר תעשייתי עם שמן קטניות יהיה אסור, כי ערבבו
לכתחילה. ויש אומרים שערבבו בשביל הספרדים, לכן מותר דיעבד לאשכנזים, וגם
זה איסור שאין לו עיקר מן התורה, וגם יש מתירים לערבב לכתחילה (באר יצחק ס'
יא), וגם לפני פסח זה עדיין היתר, וגם קנייה זה נחשב דיעבד. לכן אשכנזים
שירצו למשל מעדנים או שוקלולד עם שמן קטניות, יש להם על מה לסמוך. אך
לכתחילה אין לנהוג בזה היתר, כי המפעל ערבב בשביל כל הקונים, וכך בנוי
מראש, לכן יש להימנע לאכול מכל תערובת, וכך יותר טוב. וכך הוא הדין הפשוט.

