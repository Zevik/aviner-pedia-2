---
title: "גירושים ונסיגות- כיצד מתמודדים? (מאמר)"
type: "מאמר"
---

## אכזבה עקב הגירוש מבית המכפלה בחברון, פרשת מגרון, שכונת האולפנא וכו'

\[שו"ת רדיו\]

**שאלה: איך אנחנו מתמודדים באופן רוחני עם התחושה שקמים אנשים מתוך עמנו
לגרש אותנו מלהתיישב בארצנו?**

תשובה: בדברים רציניים אנחנו לא הולכים ע"פ תחושה, אלא ע"פ בירור שכלי.
לצערנו, זו לא רק תחושה. באמת יש כאן נסיגה. היתה נסיגה בימית, היתה נסיגה
בגוש קטיף, היתה נסיגה בעמונה, היתה נסיגה במגרון והיתה נסיגה בחברון. אבל,
צריך לדעת, שבמהלך הגאולה יש לפעמים גם נסיגות.

גאולה זה לא מתמטיקה. גאולה זה סטטיסטיקה. בסטטיסטיקה לא הכל תפור לגמרי.
סטטיסטיקאים אומרים, שדבר שהוא לא 10% - הוא לא קיים. ב"ה, ביש"ע יש
350,000 תושבים. 10% הוא 35,000. הסטטיסטיקאי אומר שמה שקורה לפחות
מ35,000 - לא קיים.

גם באופן רוחני לא כתוב שבמהלך הגאולה לא יהיו צרות. אפילו כשמשה רבנו,
שוודאי היה השליח האלוהי לגאולת מצרים, בא לגאול את עם ישראל, פרעה הרשע
מיאן לשמוע לו, והמצב עוד הידרדר - שהוכרחו בני ישראל לקושש בעצמם קש ותבן.
באותם רגעים, קשה היה מאוד לעם ולמשה רבנו עצמו. הרמב"ן, בפירושו על התורה,
מסביר, שמשה בוודאי ידע שהגאולה אינה חייבת להיות בן-רגע, אלא היא קמעא
קמעא, ואף ייתכן שיהיו נסיגות. ואכן, הדרדר המצב ורק אחר כך השתפר. הרמב"ן
מביא את דברי חז"ל על הפסוק "דומה דודי לצבי" (שיר השירים ב, ט): "מה צבי
זה נראה וחוזר ונראה, כך גואל הראשון נראה להם, וחזר ונכסה מהן, וחזר ונראה
להם" (רמב"ן שמות ה, כב. שיר השירים רבה ב, כב). הצבי רץ בהרים, פתאום הוא
נחבא ואין רואים אותו, ואז הוא חוזר שוב להופיע. זה נראה כאילו הוא נעלם,
אך באמת הוא התקדם. הוא מתגלה בנקודה קדמית יותר. כך משה רבנו, הגואל שבישר
והפיח תקווה ואמונה בלבבות, פתאום כאילו נעלם והמצב הידרדר, אך לבסוף
השתפר.

בראשית שיבת ציון נעשה פוגרום נורא בחברון על ידי ערבים. לא רק שנהרגו
כל-כך הרבה יהודים צדיקים במיתות אכזריות, אלא היישוב היה מיואש. זה לא מה
שהם חשבו. מרן הרב קוק כתב במאמר בשם "שובו לבצרון": יש להתחזק. הדבר הנורא
והאיום שקרה עתה בחברון, הוא בבחינת הגואל הנכסה, אך הוא שוב יתגלה (מאמרי
הראיה עמ' 360).

אין להתייאש בגלל מה שקורה. רק משום שיש כמה תקלות בדרך, מיד נאמר שהכל
מתפרק? אלא, הכל הולך ומתקדם בצעד גדול, אבל יש פה ושם נסיגות.

אם שיבת ציון היתה מתבצעת ע"י קומץ של צדיקים, זה לא היה קורה. אבל שיבת
ציון בוצעה ע"י העם. חלק מהצדיקים המופלגים כידוע אפילו לא עלו לארץ. שיבת
ציון בוצעה ע"י העם, ובעם יש כל מיני אנשים: צדיקים, בינוניים ואפילו פחות
מזה. משום שהעם הוא זה שבונה את הארץ ומוסר את הנפש בצבא, הכל לא בדיוק כמו
שאנחנו רוצים.

יש גם עוד בעיות במדינה הזאת. למשל, יש הרבה חילול שבת. החרדים מזמן צועקים
שהמדינה הזאת לא שווה בגלל חילול השבת. אבל לנו, משום מה, חילול השבת לא
מפריע לישון. אנחנו אומרים שצריך סבלנות. רוב החינוך הוא לא חינוך של תורה,
וזה גם לא מפריע לנו לישון. גם הרבה אנשים לא שומרים טהרת המשפחה, ומשום מה
זה לא מפריע לנו לישון. אבל כשישובים נעקרים, אנחנו אומרים שכל הגאולה
נעצרה, הכל קטסטרופה, הכל אסון וכו'. איפה היינו כשגזזו את הפאות של
התימנים ושמו את הילדים בבתי ספר חילוניים? למה אז לא אמרנו שהגאולה נעצרה?
למה רק הדברים האלה מטרידים אותנו ולא אלה? אלא באמת הכל מטריד. לכולם
צריכים להפריע שנתנו חלקים מארץ ישראל. כולנו צריכים לפעול. אבל אנחנו בדרך
הנכונה. אנחנו צריכים להוסיף עוז וגבורה באומה, ולתקן לאט לאט את כל
הבעיות.

- 

נלקח משאילת שלמה 231

