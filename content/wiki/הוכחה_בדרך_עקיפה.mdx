---
title: "הוכחה בדרך עקיפה"
type: "מאמר"
---

## הוכחה בדרך עקיפה

\[מ"ראש יהודי"\]

כיצד מעוררים את הרצון? לפעמים מעוררים דווקא בשיטה עקיפה. ילד נכשל בגנבה.
הוא יודע שאסור לגנוב, אבל אינו עומד בפני הפיתוי. נושיב אותו ונספר לו
סיפור על אדם פשוט מאוד, אפילו חילוני, אפילו גוי, והנה באה לו שעת כושר
לגנוב – והוא לא גנב! הוא התחזק והתגבר!

מסופר על האחים רבי זושא מאניפולי ורבי אלימלך מליז'נסק שהתארחו באכסניה
אחת, וראו שבעל-הבית אינו מניח תפילין. מה עשו? התחזו לרב ותלמיד, וכשהיו
נכנסים לחדר, היה ה"רב" גוער ב"תלמיד" בקולי קולות: "וכי אינך מתבייש,
יהודי ולא מניח תפילין?! הרי אתה יודע כמה זה חשוב להניח תפילין!". ראה בעל
האכסניה ואמר: "סליחה שאני מתערב, גם אני איני מניח תפילין...". זו תוכחה
עקיפה. אדם רגיל אינו אוהב בדרך כלל לשמוע ביקורת. לעומת זאת, הצדיקים,
אוהבים לשמוע ביקורת. הם שמחים כאשר מוכיחים אותם. הגאון מוילנא ביקש
מהמגיד מדובנא: "בבקשה ממך – תן לי על הראש! תבקר ותוכיח אותי". אבל לא כל
אחד הוא הגאון מוילנא. קשה לבני-אדם לשמוע ביקורת. הם שומעים בביקורת סוג
של פסילת-האישיות, דיסקרדיטציה. כמובן, זה תלוי; אדם שיש לו דימוי עצמי
גבוה, בדרך כלל אינו ירא מביקורת: "ברוך ד', אני מוצלח, אז יש לי כמה
חסרונות". אין זה מרתיע אותו. לעומתו, אדם בעל דימוי עצמי נמוך, בורח מפני
הביקורת כמו מפני האש; היא מורידה עוד יותר את דימויו העצמי. לכן באופן
אינסטנקטיבי הוא דוחה כל ביקורת. לאנשים כאלו, עדיף לבוא בביקורת עקיפה,
כללית, לא נקודתית. איני אומר לו: "למה גנבת אמש מהקופה?", אלא מדבר באופן
כללי כמה חשוב להיות ישר וכו'. אגב, זו גם דרך כיצד לעורר את הרצון וליצור
חשק להיות ישר.

- פורסם בשאילת שלמה 298

