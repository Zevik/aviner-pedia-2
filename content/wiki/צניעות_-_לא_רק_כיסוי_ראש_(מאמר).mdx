---
title: "צניעות - לא רק כיסוי ראש (מאמר)"
type: "מאמר"
---

**שאלה:** איני יודע אם הרב מודע או לא, אבל מיום העצמאות האחרון, יש סערה
תקשורתית, סביב לכיסוי ראש של מי שהנחתה את טקס הדלקת המשואות בהר הרצל.
אלה מזלזלים בכיסוי הגדול שלה, לועגים ומתקיפים. ודתיים תומכים, מדברים על
צניעות, מסורת וקידוש השם גדול. ובכל זאת, אני תמה. האם זה צנוע שאשה דתית
צעירה, עומדת דקות ארוכות מול מצלמות שמשדרות אותה לכל העולם, לבושה בשמלה
הדוקה ובמיטב הלבושים, מאופרת, מחייכת, צוחקת ומדברת בפתוס לצד המנחה הגבר?

**תשובה:** לא שמעתי על כך, אך אם זה נכון, ודאי שאינו צנוע. צניעות זה לא
רק כיסוי ראש אלא גם שאר בגדים. בגד מהודק אינו נחשב כיסוי ואינו צנוע.
דיבור רגיל מותר, דיבור בפתוס נחשב כשירה (עיין רשב"א ברכות כד לגבי אמירת
שלום). אסור לגברים להסתכל על נשים, לכן כל המעמד הזה הוא נגד הלכה. כל זה
בלי לדבר על כל האירוע הזה של משואות שמתובל בשירת נשים ואינו צנוע.

לא לשכוח, שכפי דברי המהר"ל בנתיבות עולם, נתיב הצניעות, צניעות היא הפנמה
ולא החצנה, צניעות כפשוטה. האמת היא שאין צורך במהר"ל בשביל זה, גם ילדה
בכיתה א מבינה זאת.

כמובן אינינו דנים אותה אשה, ובכלל אסור לאדם לדון את חברו, וטוב יעשה אם
ידון את עצמו. רק נראה שהדתיים שמתלהבים ממנה אבדו את מבטם הישר. כמו כן,
אינינו דנים את החילונים שמתקיפים אותה, הרי הם תינוקות שנשבו. אלא נראה
שקורה דבר מוזר עם הדתיים, שעושים את עצמם תינוקות שנשבו.

אשרינו שזכינו ליום העצמאות, אשרינו שזכינו לחרות. אל לא די בחרות לאומית,
יש צורך מעליה בחרות מוסרית, בחרות רוחנית, בחרות מן היצר. אל תקרא חָרוּת על
הלוחות אלא חֵרוּת.

- פורסם בשאילת שלמה 600

