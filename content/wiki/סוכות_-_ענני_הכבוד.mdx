---
title: "סוכות - ענני הכבוד"
type: "מאמר"
---

## עכשיו מעונן: על סוכות וענני הכבוד

בסוכות תשבו שבעת ימים, כל האזרח בישראל ישבו בסוכות. למען ידעו דורותיכם
כי בסכות הושבתי את בני ישראל" (ויקרא כג מב-מג). סוכות אלו מה טיבם? שתי
דעות יש אצל רבותינו התנאים. יש אומרים: סוכות ממש. יש אומרים: ענני הכבוד.

אך מה הם ענני הכבוד האלה? מי מכבד את מי? אלו הם ענני כבוד ד', אך לאו
דווקא בעננים מתגלה כבוד ד'. כל העולם נברא לכבודו. כבוד ד' מתגלה מכל צמח
ומכל פרח, מכל עץ ומכל נמלה. "השמים מספרים כבוד א-ל".

אלא כאן מדובר על הכבוד האלוהי שסוכך על עם ישראל. כבוד ד' שמתגלה דרך עם
ישראל הוא השיא. יש מדרגות בעולם, לא כל אנפין שווין. יש דומם, צומח, חי,
מדבר. המין האנושי הוא תפארת הבריאה. וגם במין האנושי יש הבדלים. למשל,
האנגלים אינם נאצים. יש לנו טענות קשות נגדם על מה שעשו לנו לפני קום
המדינה, אך הם אינם נאצים. ועם ישראל אינו העם האנגלי.

האפשר לדמות איך כבוד ד' התגלה ועדיין מתגלה לאורך ההיסטוריה דרך עם ישראל,
לעומת כבוד ד' הבוקע דרך העם האנגלי או היפני? ודאי גם אצלם נמצא כבוד ד'.
הרואה מלך גוי מברך: ברוך אתה ד'... אשר נתן מכבודו לבשר ודם. אותו מלך,
המייצג את עמו, מתגלה בו כבוד ד' (עולת ראיה א שפו).

לא במובן של כבוד חיצוני ושל טכסים אלא במובן של ערך עצמי. אבל השיא הוא עם
ישראל. אלו ענני הכבוד שחופים על עם ישראל בכל דורותיו, ועל כל היהודים –
יהודים צדיקים ופחות צדיקים, יהודים שמאלניים וימניים, דתיים וחילוניים,
אשכנזים וספרדים, תימנים ואתיופים מפלגה פלונית או אלמונית. כל היהודים הם
תחת ענני הכבוד.

כמובן, אין זה מתיר לנו לגנוב או לחלל שבת. מי שמתנהג כן, יש לנזוף בו. אבל
הוא נמצא בתוך ענני הכבוד. כבוד ד' השורה באומה הישראלית מקיף אותו. אמנם
כתוב שעמלק היה מכה את "הנחשלים אחריך" (דברים כה יח) שהם כביכול מחוץ
לענני הכבוד. לא! אומרים חז"ל, אין מחוץ. עמלק היה נכנס תחת ענני הכבוד
וגונב אותם. יש יהודי שנראה לא מכובד, שנראה מחוץ לענני הכבוד, ולכן כך הוא
נראה, אך באמת הוא בפנים, נשמתו בפנים. כל היהודים בפנים, כל היהודים הם
אנחנו, עם הביקורת עם הוויכוחים, עם ההבדלים עם החילוקים, כולם בפנים בתוך
ענני הכבוד. לא תמיד כך נראה. אכן, לכן צריך סבלנות, אמונה, לבסוף הכל
ייראה.

- 

נלקח משאילת שלמה 143

