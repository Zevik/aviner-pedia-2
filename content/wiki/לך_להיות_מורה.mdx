---
title: "לך להיות מורה"
type: "מאמר"
---

## לך להיות מורה

\[מ"באהבה ובאמונה"\]

המקצוע הכי יפה בעולם, זה מורֶה - או מורָה כמובן. יפה, טהור, אידיאליסטי,
מביא סיפוק רוחני עצום. מקצוע נפלא. לך להיות מורה.

אל תאמר: אין זה מכבודי להתעסק בקטנים, אני מעדיף גדולים. שכחת שקטן גדול
יהיה. בגמרא (בבא בתרא ח ב) חכמים מדמים מלמדי תינוקות לכוכבים, והרי
כוכבים הם קטנים? משיב בן איש חי בפירושו בן יהוידע, שבאמת הכוכב גדול מאד
אך נראה קטן, כי הוא רחוק. הילד נראה קטן אך הוא יגדל ויגדל.

לך להיות מורה, בכל סוג בית ספר, דתי, דתי מאוד, דתי מעט, חילוני, נפרד
בנים בנות, מעורב בנים בנות. כמובן, מעורב זה אסור, אך מה אשמים הילדים, גם
הם נצרכים מורה מסור. נוער רגיל, נוער במצוקה. לך לך.

אך אני מזהירך מראש: זה מקצוע קשה - מכל צד ומכל פינה. אתה תימצא באש צולבת
מכל הכיוונים: המנהל, ההורים, התלמידים, מורים עמיתים לא נעימים. עומס רב:
שיעורים להכין, שיעורי בית לתקן. משכורת נמוכה. תלמידים חצופים, תלמידים לא
ממושמעים, תלמידים משועממים, תלמידים כושלים.

קשה. קשה. התלבטות בין ידידות לבין הטלת עונש תלמידים. לפעמים גם תעשה
טעויות ועוולות. אוי אוי. אז מי צריך להיכנס לזה? אתה! מצוה גדולה. כי יש
גם הצלחות, הרבה הצלחה, וכל הצלחה היא עולם מלא, וכל הצלחה היא הפרס הכי
גדול בעולם בשבילך, והרוב הן הצלחות.

כי גם אם אינך רואה, שום מילה אינה לשווא, שום מילה טובה אינה הולכת
לאיבוד, אלא היא פועלת את פעולתה או בגלוי או בסתר.

עוד תלמיד ועוד תלמיד, עשרות כל שנה, ומאות במשך כל החיים, אולי אלף.
גדודים גדודים של תלמידים.

אשריך ידידי. בנית נשמות. שיקמת לבבות שבורים, הוספת דעת, שמחה , עוז,
חכמה, גבורה, בניין הווה ועתיד.

איזה עולם הבא יש לך! איזה עולם הזה! אלו דברים שאדם אוכל פירותיהם בעולם
הזה והקרן קיימת לו לעולם הבא.

נכון שהמשכורת נמוכה, אבל יש פרסים: כל ילד שמצליח. לך לך. אל תהסס לרגע.
לך ללמד ילדים גדולים, לך ללמד קטנים. וככל שהם קטנים כך יש יותר השפעה
לטובה. ומסכן ילד קטן שלא שפר חלקו. אמר רבי ישראל סלנטר: הנגר דורך על
שביבי עץ, הזגג דורך על זכוכיות ומחנך דורך על נשמות. ואתה אל תדרוך,
ובזכותך יהיה לו חיוך על הפנים. לך מהר להיות מורה וד' יהיה אתך בכל אשר
תלך. ד' גאה בך, עם ישראל גאה בך.

התחזק להיות מורה

אל תיפול, שא בעול

עול אהוב

לך לשם ואַל תשובה

לך ובנה.

בנה מוסר לב

בנה חכמה ודעת.

גם מורה מחנך

גם מורה מקצועי

כולם מורים

כולם אהובים כולם אש מדליקים.

מהר לֵך

מחכים לך

לֵך.

- פורסם בשאילת שלמה 290

