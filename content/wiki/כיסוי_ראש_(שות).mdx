---
title: "כיסוי ראש (שו\"ת)"
type: "חתונה (שו\"ת)"
---

**טעם כיסוי ראש אשה**

ש: למה אשה נשואה חייבת בכיסוי? אם זה לא צנוע, אז גם רווקה חייבת?

ת: אכן כך נהגו רווקות בתימן על פי הרמב"ם. אבל מי שלא נוהג כן אומר שזה
יופי שמור לבעלה, כלומר האיסור יוצר מצב שזה לא צנוע. עיין שו"ת אגרות משה
(אה"ע א נז. ד לב אות ד).

**תמונה של אשתי**

ש: האם מותר לשמור על תמונה של אשתי בלי כיסוי ראש מלפני נישואיה?

ת: מותר. אז לא היתה חייבת.

**הוצאת שער אשה**

ש: מותר לאשה להוציא שער?

ת: טפח. שתי אצבעות. כלומר, 4 ס"מ (שו"ת אגרות משה אה"ע נח).

ש: מה עדיף לאשה להוציא שער, קדימה או אחורה?

ת: קדימה, כי זה רגיל יותר.

**פאה נכרית**

ש: מותר ללבוש פאה נכרית?

ת: יש אוסרים, ויש מתירים בתנאי שהיא פשוטה וצנועה, לא כמו אלו שיש עכשיו
(שו"ת שאילת שלמה א תמב. ג תטז).

**כסוי ראש אשה**

ש: האם מותר לאשה ללכת בבית בגילוי ראש כאשר אין אף אחד ולא רואים דרך
החלונות?

ת: מותר. אך מידת חסידות לכסות. מעשה קמחית יומא מז א.

**ביקורת**

ש: אשתי לא אוהבת שאני מעיר לה על כיסוי ראש שלה. מה לעשות כאשר זה עובר
גבולות ההלכה?

ת: לשאול אותה אם היא מסכימה שתעיר לה.

ש: היא לא רוצה שאעיר לה.

ת: אז אל תעיר. אין גם תועלת. אלא רכז מאמציך בתיקון עצמך.

**כיסוי ראש גרושה ואלמנה**

ש: האם מקום לגרושה או לאלמנה ללכת בלי כיסוי ראש?

ת: שתי תשובות של הגר"מ פיינשטיין שאפשר לסמוך על השיטה שזה עשה ולא לאו,
והתיר בשעת הדחק כגון שידוך (שו"ת אגרות משה א נז. ד לב. שו"ת רבבות אפרים
ו תס. בשם הגריש"א. שו"ת שאילת שלמה ב שיט. ג שסא).

