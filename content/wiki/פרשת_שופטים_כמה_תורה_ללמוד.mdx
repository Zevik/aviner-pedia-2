---
title: "פרשת שופטים: כמה תורה ללמוד?"
type: "מאמר"
---

## פרשת שופטים: כמה תורה ללמוד?

האם אדם חייב ללמוד תורה בכל רגע פנוי או שמא זה תלוי לפי כוחו?

תשובה לכך נמצא בדבריו של הרב איסר זלמן מלצר זצ"ל, בספרו אבן האזל על
הרמב"ם.

הוא מוכיח מפסוק בפרשתינו כי אין חיוב ללמוד בכל רגע פנוי. כמובן כל המרבה
הרי זה משובח.

המקור לכך הוא מהלכות מלכים. על המלך כתוב "והיתה עמו וקרא בו כל ימי חייו"
(דברים יז יט). דווקא על המלך נאמר כי הוא חייב לקרוא בו כל ימי חייו. מכאן
למדים כי אדם רגיל אינו חייב ! כך מנמק הרמב"ם : שלבו הוא לב כל קהל ישראל
לפיכך דבקו הכתוב בתורה יתר משאר העם שנאמר כל ימי חייו (מלכים ג ו). ומביא
מספר דוגמאות. אסור למלך לשתות יין דרך שכרות כי אם הוא שיכור הוא אינו
מתפקד. ולא יהיה שטוף בנשים. לא מצוי אצל אשתו תמיד כשאר טיפשים. בודאי
עליו להיות עם אשתו אבל לא להגזים. למה? "אלא יהיה עוסק בתורה ובצרכי
ישראל" (שם, הל' ה). יש לו אחריות. למה? שלבו הוא לב כל קהל ישראל. מכאן
אני למד כי אדם רגיל מותר לו לשתות יין ומותר לו להיות הרבה עם אשתו. כמובן
כל המרבה בתורה הרי זה משובח!

- פורסם בשאילת שלמה 291

