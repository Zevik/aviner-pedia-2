---
title: "סבא וסבתא (שו\"ת)"
type: "שו\"ת"
---

**כבוד סבא וסבתא**

ש: האם נכד חייב בכבוד סבא וסבתא שלו?

ת: כן, אך חייב בכבוד אביו יותר מכבוד אבי אביו (רמ"א יו"ד רמ כד).

\[ונשאל הגר"ח קניבסקי: מדוע חייב אדם בכבוד אביו יותר מאבי אביו, שהרי הוא
ואביו חייבים בכבוד זקנו? והשיב: אדם אינו חייב בכבוד זקנו רק משום שהוא גם
כיבוד אב וא"כ לא עדיף מאביו. שו"ת לבנימין אמר קפב. עיין עוד בס' קב ונקי
סי' רצב – רשם מ"צ.\]

**כבוד סבו וחמיו**

ש: מה קודם – כיבוד סבו או כבוד חמיו?

ת: כבוד סבו, שכיבוד סבו מצוה מן התורה וכבוד חמיו דרבנן (שו"ת מנחת אלעזר
ג לג).

**סבא רשע**

ש: האם אדם חייב בכבוד סבו אם הוא רשע?

ת: לא (הגרי"ש אלישיב. כבוד הורים פרק יז הערה ה).

**כיבוד סבא רבא**

ש: האם נין חייב בכבוד סבא רבא?

ת: כן. מובא בשם האדמו"ר משינאווע שחייב לכבד סבא רבה שלו יותר מסבו מטעם
ק"ו שאתה והוא חייבים בכבודו, משא"כ גבי אביו וסבו, ששם גילתה תורה: "ויזבח
זבחים לאלקי יצחק אביו" שחייב אדם בכבוד אביו יותר מכבוד אבי אביו (בראשית
מו א. בראשית רבה צד ה. רמ"א יו"ד רמ כד. שו"ת מנחת אלעזר ג לג).

**ברוך שפטרני ע"י סבא**

ש: אם אביו אינו נמצא, האם הסבא יברך ברוך שפטרני בבר מצוה של נכדו?

ת: כן, בלי שם ומלכות (שו"ת מהרש"ם ח לג. שו"ת בצל החכמה ה ג).

**ברכה על נכד או נכדה**

ש: האם סבא וסבתא יברכו ברכת הטוב והמטיב על נכד וברכת שהחיינו על נכדה?

ת: יש אומרים שאין מברכים (הגר"ח קניבסקי. שונה הלכות רכג ג). אמנם יש
אומרים שמברכים (פסקי תשובות רכג הערה 15).

**קדיש על סבא**

ש: האם עליי לומר קדיש על סבא אם אני היחיד שיכול לעשות זאת?

ת: לא חייב, אך זה טוב. אבל צריך אישור הורים (שו"ת הרמ"א קיח).

**עלבונות**

ש: סבתא שלי חילונית וכל הזמן פוגעת בנו בגלל שחזרנו בתשובה?

ת: להיכנס לכוננות ספיגה ולא לשים לב (ועיין ספר החינוך שלח).

**סכסוך אבא-סבא**

ש: אבא שלי מסוכסך עם אביו ורוצה שאנתק את קשריי אתו. מה לעשות?

ת: אם אין זה מוצדק ממש – יש לשמור קשר עם הסבא, כי אב שאמר לעשות עבירה –
לא שומעים לו, ולשנוא יהודי ולא לדבר אתו זו עבירה, קל וחומר סבא. אך
להשתדל לשמור את הקשר עם הסבא בחשאי. קצשו"ע קמג יא.

**סנדק לסבא חילוני**

ש: האם עדיף באבא החילוני, שהוא הסבא של התינוק, או תלמיד חכם להיות הסנדק?

ת: אם האב אינו מעוניין, אין שאלה. אבל אם הוא מעוניין, האב עדיף כי יש בזה
מצות כיבוד אב ואם, אמנם לא חובה, אבל מצוה, כי זה משמח אותו. ומצוה גמורה
היא דבר יותר חשוב מדבר שהוא סגולה (עיטורי ירושלים - גליון 22).

**על שם של סבא חילוני**

ש: נולד לנו בן ואני רוצה לקרוא אותו בשם אבי ז"ל, אבל הוא היה חילוני. האם
זה בסדר?

ת: כן. גם אבא חילוני יש לכבד, ושומר מצוה לא ידע דבר רע (דלא כהגרי"ש
אלישיב. קב ונקי סי' רפז. עיין נר באישון לילה 343-342).

**נישוק סבא**

ש: האם מותר לסבא לנשק נכדתו או סבתא את נכדה?

ת: כן. ב"ח אה"ע כא סס"י. ועיין ב"ש ס"ק יד.

