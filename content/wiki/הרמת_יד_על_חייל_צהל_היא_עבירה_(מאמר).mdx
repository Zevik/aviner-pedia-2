---
title: "הרמת יד על חייל צה\"ל היא עבירה (מאמר)"
type: "מאמר"
---

## הרמת יד על חייל צה"ל היא עברה

\[מ"מקור ראשון"\]

הרב שלמה אבינר התייחס אתמול מבצעי 'תג מחיר' ואמר כי בגלל מעשים כאלו
נחרבו הבית השני והראשון. "נכון ליישב את ארץ ישראל זו מצווה גדולה אלא שלא
עושים מצווה בעברה" אמר הרב שהוסיף כי "כבר היינו במציאות הזו של עברות
בבית שני וראשון והעברות הללו ובעיקר שנאת החינם החריבו אותנו". עם זאת הרב
אבינר מציין כי עדיין מדובר בשוליים של הציבור המתנחלי ולא מדובר בדמויות
מרכזיות. "אני יודע שבתקשורת מתייחסים תמיד לאנשים הבולטים אבל מדובר סך
הכל בשלוש מאות בני אדם. אלו אנרכיסטים וכאלו יש גם בשמאל וגם אצל החרדים.
אלו אנשים שרואים בהכל עולם רקוב שצריך להרוס אותו כדי לבנות עולם חדש. אלו
לא אנשים מהזרם המרכזי לא בשמאל ולא בימין".

בתשובה לשאלה כיצד יש להתייחס לעשבים השוטים הללו וכיצד על הציבור ביש"ע
לפעול מולם אומר הרב כי התרופה הטובה למצב היא ההתעלמות מהם. "תראה תמיד יש
קיצוניים ותמיד הם יציגו את מי שלא נמצא איתם כבוגדים וכאנשים שוויתרו על
האידאל. כך הם מערערים את הציבור המתון ופוגעים בביטחונו העצמי. אבל עלינו
לדעת שהם לא חלון הראווה האמיתי שלנו ולא בהם אנו מתגאים. לכן מצד האמת
צריך פשוט להתעלם מהם. השדר שלנו פנימה צריך להיות שלא בהם אנו גאים".

מעבר לכך אומר הרב כי כשיש מציאות שבה יש אנשים שהם נגד צה"ל אז הוא עם
צה"ל ועם עם ישראל. "האנשים הללו צריכים להבין כי ראשית צה"ל לא הכתובת
שלהם כי הוא המוציא לפועל של החלטות עם ישראל ושנית אם יש בחירה בין להקים
כאן מדינת מתנחלים ומדינה נוספת או שנקים מדינה לחרדים מדינה לשמאלנים
ומדינה לימין אז אני בעד מדינת ישראל שכוללת את כולם גם כשהמדינה הזו והעם
הזה לא תמיד מחליטים כרצוני ולעיתים הם מחליטים בניגוד לדעתי. עלינו לזכור
שבעבר היו לנו כבר שתי מדינות שלחמו אחת בשנייה. זה לא היה טוב ואסור שכך
יהיה היום".

בסיכום דבריו חוזר הרב ומדגיש כי כל פגיעה בחייל צה"ל או בכוחות הביטחון
היא עברה ואין חלקו עם האנשים הללו. "הרב צבי יהודה בזמנו כבר קבע את
העיקרון הזה שכשיש הרמת יד על חייל צה"ל זו עברה חמורה זו העמדה שלי
ומאחורי העמדה הזו אני עומד".

- 

נלקח משאילת שלמה 208

