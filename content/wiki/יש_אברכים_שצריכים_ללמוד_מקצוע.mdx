---
title: "יש אברכים שצריכים ללמוד מקצוע"
type: "מאמר"
---

## יש אברכים שצריכים ללמוד מקצוע

\[אתר כיפה - סיכום שיחה בישיבה בארוחת צהרים\]

תלמיד צריך ללמוד הרבה שנים וכל אחד חייב ללמוד תורה אבל בשלב מסוים צריך
לבדוק אם הוא יהיה רב או ר"מ ואם לא עליו למצוא עבודה. לא כל אחד מתאים
להיות מורה או ר"מ וצריך להביא אוכל הביתה. לא לכל תלמיד חכם יש פרנסה וב"ה
בתי המדרשות מלאים תלמידי חכמים שאין להם עבודה כי כל המשרות תפוסות.

נכון כי בתקופות עברו הסתפקו האברכים במועט, פעם אדם ישן על קש כמו רבי
עקיבא והסתדר אבל היום אי אפשר לחיות ככה. אמנם אפשר לישון על קש אבל איך
ישלם על בית הספר לילדים, לא חייבים לאכול כל יום פרילי אבל גם אחרי
הצמצומים צריך להוציא כסף על דברים שונים ואי אפשר לשנות את המציאות
באמצעות פלפולים. אולי בווייטנאם אפשר לחיות מדולר ליום אבל בישראל הדבר
בלתי אפשרי.

40% מהחרדים לא עובדים ולאור המצב הכלכלי חלק מהם חייבים ללמוד היום מקצוע
ולצאת לעבוד. לא כל תלמיד ישיבה יכול להישאר בישיבה לנצח. צריך לקבוע מלאכה
המפרנסת אותו ולא די לומר שהשם יעזור והכל יהיה בסדר.

מצבים עלולים להסתבך. יש חרדים שאין להם מה לאכול והם הולכים כל יום לבית
תמחוי ויש ילדים חרדים שהולכים רעבים יום שלם. צריך עבודה שמפרנסת את
בעליה.

לכן בשלב מסויים אברך שלא יוכל להיות רב, ר"מ או מורה צריך ללמוד מקצוע
וכמובן להמשיך ללמוד במשך כל חייו כפי יכולתו.

- פורסם בשאילת שלמה 316

