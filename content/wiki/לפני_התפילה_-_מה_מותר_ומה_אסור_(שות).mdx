---
title: "לפני התפילה - מה מותר ומה אסור (שו\"ת)"
type: "שו\"ת"
---

\[מקורות ע"י הרב מרדכי ציון\]

טיול לשם תפילה

ש: האם מותר לטפס למצדה כדי להתפלל בראשה בהנץ החמה כעין טיול לשם מצוה?

ת: לא. נראה כי מטרת הטיפוס אינו להגיע לוותיקין אלא חווית הטיול. אבל אם
יוצא חצי שעה לפני עלות השחר מותר.

\[ומובא בס' מרכבו ארגמן על הלכות והליכות לנוהג ברכב (עמ' מב): והנוסעים
להתפלל בכותל המערבי רשאים לנסוע אף כשמשך הנסיעה הוא יותר משעה וחומש.
מוסבר שם (הערה 2), שכתב בשו"ת אור לציון (ח"ב עמ' סה סק"ו), "כיוון שכל
נסיעתו היא לצורך התפילה, לא חשוב כעוסק בצרכיו קודם התפילה... וכך שאלתי
לרב הגאון הרב ראובן אלבז שליט"א, והשיבני שמותר, ומה שאסור זה לצורכו, אבל
צרכי מצווה מותר". וכ"כ בס' הכותל המערבי – הלכות ומנהגים עמ' רו).

א"כ, יש להבחין בין טיול במצדה שהוא לא צורך תפילה גרידא, ובין נסיעה לכותל
המערבי שהוא אך ורק לצורך התפילה – רשם מ"צ.\]

