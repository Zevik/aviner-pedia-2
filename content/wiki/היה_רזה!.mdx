---
title: "היה רזה!"
type: "מאמר"
---

## היה רזה!

\[הרב שלמה אבינר\]

היה רזה! לא ליופי אני דואג, שהרי על טעם וריח אין להתווכח, אלא לבריאותך
ולחייך. השמנת יתר היא גורם גדול לכל מיני מחלות רעות וביניהן מחלות לב,
שהן הגורם המוביל לתמותה בעולם כולו, ולצערנו יש כמיליארד אנשים הסובלים
מהשמנת יתר. לכן אנא ממך, הורד משקל, הורד שומן. כל גרם שאתה מוריד אתה
מוסיף לך כמה שעות של חיים. כן, אינני מגזים! לכן אנא ברח ממזון קל להכנה
טעים עם מלח סוכר ושומן. זה סם המוות! הוא חומד ממך הרבה שעות חיים. גם אל
תאמין לדיאטות הפלאיות. הן הבל ובזבוז כסף. אלא כל יום תוריד מעט. "אורח
צדיקים כאור נוגה הולך ואור עד נכון היום". ובסוף תהיה רזה. אנא נהל רישום
יומי.

אכול רק בארוחות באופן נורמלי, ואל תחטוף ביניהן. אבל מים זה טוב. שתה
לפחות שמונה כוסות מים כל יום. המזון הכי נפלא בעולם זה ירקות טריים עם
קליפה (של קטיף כמובן). אכול הרבה סלטים טעימים. פירות גם הם דבר נפלא.
פירות טריים עם קליפה, ופירות יבשים, שזיפים, תמרים, תאנים, חרובים
וצימוקים - אבל לא הרבה בגלל הסוכר. בכלל, גם מזון בריא תאכל במידה, מלבד
ירקות שזה חופשי, "ובכל הלילות אנו אוכלים שאר ירקות...". דגנים זה חשוב,
כלומר לחם מחיטה מלאה, בורגול, כוסמת, קוואקר, אורז מלא, שיבולת שוער,
דוחן, קרקרים מחיטה מלאה. אך לא מוצרים מקמח לבן כמו לחם, פתיתים, מקרונים,
עוגות, עוגיות, וכל מיני מאפה מתוקים ומלוחים. הכוונה של "לא " היא בכלל
לא, או מעט, וכל הממעט הרי זה משובח.

חלב, ודאי, אבל יוגורט ולבן כחוש. ולא חלב מלא, גבינה לבנה שמנה, גבינה
צהובה.

"בשר ודגים וכל מטעמים", כלומר בשר רזה כגון עוף ודג רזה, אך לא בשר שמן,
אברים, נקניקים וביצים.

מעשה בנשמה טובה שראתה אדם תקוע עם רכבו בכביש וטרח רבות לחלצו מן המיצר.
"אני מאוד אסיר תודה" אמר הנהג והוציא סכום כסף גדול מארנקו. "חלילה", אמרה
הנשמה הטובה. "אם כך", אמר הנהג, "אתן לך דבר ששווה יותר מכסף. אני בעל בית
חרושת לנקניקים. לעולם אל תאכל נקניק אם רצונך לחיות".

שומנים תוכל לקבל גם מצמחים, כגון סויה, חמניות, טחינה - אבל במידה, בגלל
ריבוי הקלוריות.

מים, שתה הרבה! ליטר או שניים ליום. במיוחד ברח מממתקים, שוקולדים, משקאות
ממותקים ושאר עוגות וחטיפים.

אל תבכה, לא גזרתי עליך סגפנות. השארתי לך המון דברים טעימים מאוד. ובכלל
להיות רזה - זה טעים מאוד.

כמובן אל תעשן! איסור תורה! וסתם רעל.

ועשה הרבה פעילות גופנית. אם מחוז חפצך אינו רחוק , לך ברגל בהליכה מהירה,
עלה במדרגות ולא במעלית או במדרגות נעות. ערוך רישום יומי. יחד עם חשבון
הנפש היומי, ערוך גם חשבון גוף. זה הולך יחד. "הנשמה לך והגוף פעלך".

