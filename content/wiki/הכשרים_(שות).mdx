---
title: "הכשרים (שו\"ת)"
type: "שו\"ת"
---

\[מקורות ע"י הרב מרדכי ציון\]

**כשרות הרבנות הראשית**

ש: האם כשרות הרבנות הראשית על מוצרים חלביים ופרווה, היא אמינה?

ת: גם על מוצר בשרי. ואתה צריך לעשות תשובה על עצם השאלה מפני בזיון תלמידי
חכמים והשופט אשר יהיה בימים ההם.

\[באופן פשוט, כל מוצר עם כל הכשר הוא בחזקת כשרות עד אשר יוכח להפך. אנחנו
סומכים על החזקה המובאת בגמרא בנידה (טו, ב), שתלמיד חכם אינו מוציא מתחת
ידו דבר שאינו מתוקן. כלומר, רב אינו מוציא מתחת ידו מזון שאינו כשר – רשם
מ"צ.\]

**עוף מהדרין**

ש: האם חייבים לקנות עופות מהדרין שהם הרבה יותר יקרים?

ת: לא. עופות רגילים של תנובה הם כשרים לחלוטין.

ש: איפה אני יכול לעיין בזה?

ת: שו"ת שבט הלוי ד יו"ד פא. ספר עת הזמיר לגר"מ מאזוז בקונטרס אשוו
זבינייכו, שאין לאבד בזה את ממונם של ישראל.

**עוגות סגורות**

ש: האם מותר לקנות עוגות סגורות עם הכשר בחנות שאין לה הכשר?

ת: כן. ואין מראית עין, כי כולם יודעים שיש שם גם דברים כשרים.

**כשרות**

ש: באיזו רבנות ערים אפשר לשמור על כשרותה?

ת: כולן. אין תלמיד חכם מוציא מתחת ידו דבר שאינו מתוקן (נדה טו ב).

**מסעדה בלי הכשר**

ש: האם מותר לאכול במסעדה בלי הכשר, אך אומרים שם שזה כשר?

ת: זה מסופק ואין לאכל (שו"ת שאילת שלמה א שיז).

**כשרות עוף הרב אוירבך**

ש: זה נכון שכשרות העוף מטבריה בהשגחת הרב אוירבך היא בעייתית?

ת: לא נכון. הוא תלמיד חכם גאון וצדיק. אסור להאמין דברים כאלה. בכלל,
פעמים רבות השמצות מסוג זה הן ענין של תחרות חומרות ועוד יותר של תחרות
עסקית. מאוד להיזהר מלהאמין לשון הרע.

ש: אבל הרב אוירבך לא אוכל מן העוף הזה?

ת: זה שקר. הוא כן אוכל. אגב, מותר לרב להכשיר דבר לכולם ולהחמיר על עצמו.
אבל לגופו של עניין הוא בעצמו אוכל.

**תעודת כשרות**

ש: האם אפשר לסמוך על תעודת כשרות של הרבנות בלי הכשר של בד"צים?

ת: ודאי. אבל אם יש רק הכשר של בד"צים אין זה תקין (כן הוא חוק המדינה.
ועיין עירובין לב א. נדה טו ב).

**שוקולד**

ש: האם מותר לאכול שוקולד פרווה שאין לו הכשר, אך לפי רכיביו נראה שכשר?

ת: לא. לא כל הרכיבים מפורטים.

