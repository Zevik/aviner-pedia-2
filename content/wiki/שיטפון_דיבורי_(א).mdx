---
title: "שיטפון דיבורי (א)"
type: "מאמר"
---

## שיטפון דיבורי א

\[מ"ראשי יהודי"\]

יש ילדים בעלי "שיטפון דיבורי", כמו ילד שמרטיב. שואלים אותו: "למה אתה
רטוב"? "יצא לי". כך ישנוֹ אחד: "למה אתה מדבר כל הזמן?". "יוצא לי".
היינו-הך – יש לו שיטפון דיבורי, אֶנוּרֶסִיה מנטלית. יש גם ילד היפראקטיבי.
אי-אפשר לשפוט זאת נקודתית, אלא תוך התבוננות בהתנהגות הכוללת שלו: הוא
קופץ, אינו יושב לרגע, עושה תנועות כל הזמן. יושב ליד השולחן – אוכל, קם,
יושב, קם, יושב, נוגע פה, נוגע שם, אוכל, מתנגב, אוכל, מתנגב, לא מפסיק
רגע. וכך כשהוא מדבר – אינו חדל לדבר. נכנסים לו באמצע – והוא ממשיך. ילד
כזה, תופסים אותו ביד, ומביטים בעיניו – והוא תופס את עצמו. לפעמים זוהי
תוצאה של חסָך, זמן רב שאיש לא הקשיב לו, וכשלבסוף מקשיבים לו, בא השיטפון.

אין הכוונה לילד קטן שרק עתה למד לדבר, הוא מאושר, הוא שיכור דיבורים, הוא
מדבר ומדבר, כאילו קיבל משחק חדש. כשילד כזה מתיישב לאכול – הוא יושב מול
הצלחת ופותח בהרצאות על הא ועל דא – על פרפרים ועל זבובים, הרצאות בלי סוף.
בשלב מסוים צריך לעצור אותו. אומרים לו: "זה מעניין מאוד. טוב שסיפרת –
נמשיך מחר...". לא חוסמים אותו, מקשיבים לו עד גבול מסוים, ואחר-כך אומרים:
"תראה ילד, זה חשוב מה שסיפרת, באמת אני אבדוק אם יש לי ספר בנושא, בוא
נמשיך מחר".

- פורסם בשאילת שלמה 278

