---
title: "חיילים - הלכות פסח"
type: "מאמר"
---

## הלכות פסח לחייל

**מכירת חמץ**

ש: איך חייל ימכור חמץ שלו?

ת: יחתום אצל הרב הצבאי.

ש: ומה עם חמץ צה"לי כללי?

ת: הרבנות הצבאית הראשית מוכרת.

**בדיקת חמץ**

ש: אסור להניח פתיתי חמץ במתחם צבאי אחרי הניקוי, אז כיצד אקיים מנהג זה?

ת: אין חובה. המצוה היא לבער חמץ ולאו דווקא למצוא חמץ.

ש: האם חייל יברך על בדיקת חמץ בחדרו, הרי אינו שייך לו?

ת: כן. כי הוא גר שם וקיבל זכות שימוש (ואפשר לדמות עניין זה למה שכתב הג"ר
שלמה גורן במשיב מלחמה ב שלד שחייל אבל יכול לקרוע את מדי הצבא, מפני שהן
נתנו לו לכל המצבים שהוא עלול להיות בהם. הג"ר אבי רונצקי, כחיצים ביד
גיבור ב 94 – רשם מ"צ).

ש: מי יברך בחדר משותף?

ת: אחד יברך וטוב שאחרים ישמעו וכל אחד יבדוק חלקו.

ש: האם יש מצות בדיקת באוהל?

ת: כן. אוהל הוא בית. אבל אוהל סיירים אינו בית, כמובן יש לבדוק איך אין
מברכים.

ש: האם עליי לבדוק את התיק שלי?

ת: כן. ולנקות אותו היטב. אך אין מברכים עליו.

ש: האם יש לבדוק חמץ ברכב צבאי וטנק?

ת: כן. בלי נר אלא עם פנס. ולא מברכים.

ש: כללית, אפשר לבדוק עם פנס ולא עם נר?

ת: כן. אבל נר עדיף, אם אפשר.

ש: האם חייבים לבדוק במקום שבו לעולם לא נכנס חמץ?

ת: לא, אם זה מאה אחוז בטוח.

ש: ממתי ועד מתי אפשר לבדוק חמץ?

ת: יש לבדוק בצאת הכוכבים, ואם לא בדקו, אז לבדוק בהקדם האפשרי, בדיעבד עד
עלות השחר, בברכה.

ש: ואם עבר הזמן?

ת: אפשר גם למחרת, בי"ד, בלי ברכה.

ש: מי שלא יכול לבדוק בצאת הכוכבים, יכול להקדים?

ת: כן בשקיעת החמה בברכה.

ש: מי שחייב לבדוק חמץ מאוחר, מותר לו לאכול בינתיים?

ת: לא. אלא אם כן זה פוגע בפעילותו הצבאית. ואז יאכל, אך ימנה אדם שיזכיר
לו, או יכונן שעון מעורר.

ש: מי שעוזב מבעוד יום, כיצד יבצע בדיקה?

ת: ביום, בלי נר ובלי ברכה.

ש: אם אני בודק בשני מקומות, עליי לברך בכל אחד?

ת: אם הם רחוקים ויש היסח דעת.

ש: אם הוקפצתי באמצע בדיקה, אני יכול להמשיך אחר כך?

ת: כן.

ש: אם הגעתי ביום י"ד למקום חדש, האם לעשות בדיקת חמץ?

ת: אם כבר נבדק נבדק, לא. אם לא נבדק, אז לבדוק מיד בברכה.

ש: אם הגעתי בחול המועד למקום חדש שלא נבדק מה לעשות?

ת: לבדוק מיד, בלי ברכה.

ש: האם שטחים פתוחים צריכים בדיקה?

ת: לא.

ש: האם לבדוק חמץ קודם או להתפלל ערבית?

ת: ערבית. תדיר קודם.

ש: אם קראו לי ודיברתי בין ברכה לבין תחילת הבדיקה, מה לעשות?

ת: לברך שוב. היה הפסק והברכה לא חלה. אך דיבור באמצע בדיקה אינו פוסל
דיעבד.

ש: האם חייבים לבדוק בספרים?

ת: לא. אלו פירורים פחות מכזית. אך לא לקרוא בהם בפסח במקום אכילה.

ש: בכלל האם חייבים לבדוק מקום בו אין פירורים כזית?

ת: לא. אם אין זה מקום אכילה כגון מטבח, חדר אוכל וכדומה. כזית = 29 סמ"ק =
קופסת גפרורים.

ש: מה הדין פירורים מטונפים שאינם ראויים לאכילה?

ת: לא חייבים לבדוק.

ש: האם אני חייב לבדוק מקום אותו ניקיתי היטב לפני פסח?

ת: באופן מהיר. ולוודא שלא נשכח שום מקום.

ש: מי שלא יהיה בחדרו כלל כל הפסח, האם חייב לבדוק?

ת: יכול להכליל את כל תכולתו במכירת חמץ, חוץ מפינה אחת, כדי לקיים בה מצות
בדיקה.

**תענית בכורות**

ש: אני בכור ולא הספקתי להשתתף בסעודת סיום. מה לעשות?

ת: לצום, אלא אם כן זה פוגע בתיפקוד הצבאי. אבל אז לא לאכול מעדנים.

ש: על מה אפשר לעשות סיום?

ת: כל ספר, כגון מסכת משניות או ספר בתנ"ך.

ש: האם אפשר לחלק בין חיילים וכל אחד ילמד קצת?

ת: כן. פסקי תשובות (תע ט – רשם מ"צ).

**מצה לפני פסח**

ש: האם מותר לאכול מצה לפני פסח?

ת: ערב פסח אסור. ויש שנהגו מראש חודש.

ש: בצה"ל נותנים מצות כמה ימים לפני פסח עקב הניקוי. מה לעשות?

ת: בצה"ל מותר, כיון שזה זמני והכרחי, זה לא נחשב הפרת מנהג. כחיצים ביד
גיבור ב 121. אך לא מצה שמורה.

**ליל הסדר**

ש: מתי הכי מוקדם אפשר להתחיל את הסדר?

ת: מפלג המנחה כלומר שעה ורבע לפני השקיעה, אפשר להתפלל ערבית. כמובן
להשלים קריאת שמע אחרי צאת הכוכבים.

ש: מתי הכי מאוחר אפשר?

ת: עד עלות השחר.

ש: מותר לאכול אחרי הסדר כדי להגביר עירנות?

ת: כן. לכתחילה לאכול מצות.

ש: מותר לשתות?

ת: כן מים, תה, קפה, מיץ.

ש: מותר במקום יין לשתות מיץ ענבים בליל הסדר?

ת: כן.

ש: מה הכמות המזערית של מצה שחייבים לאכול?

ת: 4 פעמים כזית = 1\5 מצה.

ש: מה התכולות המזערית של כוס לארבע כוסות?

ת: רביעית = 86 סמ"ק = חציי כוס חד פעמית רגילה מפלסטי.

ש: מה הכמות המזערית שיש לשתות.

ת: מלא לוגמיו = 43 סמ"ק = חצי מהכמות הנ"ל.

ש: האם חייבים להסב? כיצד?

ת: להישען על יד שמאל.

**קטניות**

ש: מותר לאשכנזים לאכול קטניות אם אין די מזון בלעדם?

ת: ודאי. כל מה שנצרך לכשירות הפעילות.

ש: האם מותר לאשכנזים לאכול מזון בלי קטניות אבל מבושל בכלים של קטניות או
מעורב בהם קטניות או שמן קטניות?

ת: כן. קטניות בטלות ברוב. רמ"א (או"ח תנג א – רשם מ"צ).

**מזון בעלי חיים**

ש: האם מותר להאכיל חמץ לכלבים?

ת: לא. מלבד איסור אכילת חמץ, יש גם איסור להנות ממנו ולהשהות אותו.

- 

נלקח משאילת שלמה 222

