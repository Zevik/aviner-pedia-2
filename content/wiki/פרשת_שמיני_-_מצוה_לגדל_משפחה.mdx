---
title: "פרשת שמיני - מצוה לגדל משפחה"
type: "מאמר"
---

## פרשת שמיני - מצוה לגדל משפחה

\[עריכה: יוסף אברמסון\]

נדב ואביהוא היו אנשים גדולים ובכ"ז חטאו. יש הרבה פירושים בגמרא במה חטאו.
הרב קוק מגבש את כולם למסכת אחת בספרו אורות הקודש (ח"ג עמ' שס). אחת
מהטענות הוא מהפסוק "ובנים לא היו להם" (במדבר ג ד). אומרת הגמ' ביבמות על
הפסוק הנ"ל, "הא היו להם בנים לא מתו" (יבמות סד א). דהיינו אם היו להם
בנים לא היו מתים. זה קשור שם לכל הסוגיא על חשיבות מצות פריה ורביה.

אבל יש לזה קשר לנדב ואביהוא. הם היו אנשים השואפים אל הקודש. אך הם פילסו
לעצמם נתיבים פרטיים. נתיבים בקודש אבל פרטיים. אש אשר ד' לא ציווה. אדם
שיש לו ילדים הוא נעשה יותר כללי. יותר מחובר לאחרים. יותר עדין נפש, יותר
מוסרי. לא אמרתי שבשביל זה יש להביא ילדים. לא אמרתי שיש להביא ילדים כדי
לחנך את עצמינו. אבל זה דבר נכון. אדם שיש לו ילדים , מחנך אותם כראוי,
מתחשב בהם, מרגיש אותם, אוהב אותם, מטפל בהם, אז הוא בעצמו מיטהר ומזדכך.
לא להתייחס לילדים כאל מטרד. אלא אדרבה כאל אידיאל גדול שמלבד עצם האידיאל
האדם בעצמו מיטהר ונעשה יותר טוב!

- פורסם בשאילת שלמה 326

