---
title: "תענית - הלכות (מאמר)"
type: "מאמר"
---

## כמה הלכות תענית

\[מ"באהבה ובאמונה"\]

להלן כמה הלכות תענית - צום גדליה, עשרה בטבת, שבעה עשר בתמוז ותענית אסתר
– כי כידוע יום הכיפורים ותשעה באב חמורים יותר. כדי שירוץ בהם הקורא, לא
נרשמו מקורות, אדרבה, זו תהיה מלאכתו למצוא לכל הלכה את מקורה.

\- האם צומות אלו הם חובה גמורה או לפי רצונו של האדם? – הם חובה גמורה.
אמנם לפי כמה מרבותינו הראשונים, הם אינם חובה בימינו שאין גזרת שמד, אבל
אין הלכה כמותם. מכל מקום אפשר לצרף את דעתם כסעיף כאשר יש מקום להכריע
להקל.

\- האם מותר לעבוד בחוץ במזג אוויר חם או בעבודה פיזית אחרת קשה, ואז
מוכרחים לשתות? – לא. זה כמו מתנה מראש לעבור על הצום. כמובן, מי שנקלע
למצב זה והנו בסכנת התייבשות, ודאי ישתה.

\- האם חולה חייב לצום? – לא אם הוא חולה ממש, אבל אל יאכל מעדנים אלא מזון
פשוט.

\- האם חולה צריך לאכול לשיעורים כמו ביום הכיפורים? – לא. אבל אם יאכל
לשיעורים ירוויח שיוכל לעלות לתורה. שיעורים: פחות מ-30 סמ"ק אכילה ו-40
סמ"ק שתיה כל ארבע דקות. קופסת גפרורים היא בערך 30 סמ"ק.

\- האם מותר לקחת תרופה? – כן. גם מי שאינו חולה יכול, כי תרופה אינה מזון.
אם זו תרופה מתוקה, אז יעטוף אותה בנייר דק מאוד ויבלע אותה.

\- מי שאינו חולה וצריך לקחת תקופה עם מים, כיצד יעשה? – עם מי מלח או
תמצית תה, שאלה אינם נחשבים שתייה.

\- מי שיש לו כאב ראש חזק או מי שמרגיש לא טוב או חלש, המותר לו לאכול? –
לא, הוא אינו בגדר חולה, אלא ישכב וינוח. וכן יכול לקחת משכך כאבים בלי מים
או עם שתייה כנ"ל.

\- האם אשה בהריון חייבת לצום? – דעות שונות. לכן ראוי שאם מרגישה טוב,
תצום. אם מרגישה לא טוב, כגון שיש לה בחילה, תאכל.

\- מי שלא אכל אבל שתה יכול לעלות לתורה? – לא. אלא אם כן שתה לשיעורים
כנ"ל.

\- מי שמחזיק מעמד בצום, אבל מרגיש רע אחרי הצום, חייב לצום? – כן. וינוח
אחר כך.

\- מי שחייב לקחת אנטיביוטיקה עם מזון, חייב לצום? – כן. רק יאכל מה שנצרך
עבור האנטיביוטיקה.

\- מותר לקחת כדור מציצה מתוק אם יש כאב גרון? – לא. אין זה גדר של חולה.

\- מי שאכל בטעות, האם ימשיך לצום או שזה ממילא אבוד? – ודאי ימשיך, שהרי
חייב כל רגע ורגע. רק אם זו תענית נדבה, יאכל, ויצום במקום זה ביום אחר.
אבל כאן זו תענית חובה.

\- המותר ללעוס גומי לעיסה? – לא, כי יש בו טעם שנבלע, אבל אפשר גומי לעיסה
שכבר נלעס מאתמול ופג טעמו, ודינו כבולע רוק שאפשר להתיר.

\- האם מותר לצחצח שיניים? – כן, עם משחה, רק ייזהר לא לבלוע מים. כי אין
זה מזון ואין זו דרך אכילה..

\- שפתון מותר, וגם אם יש בו טעם? – כן, כנ"ל אין זה אוכל ולא דרך אכילה.

\- המותר תרסיס לפה כדי לסלק ריח רע? – כן, כנ"ל.

\- האם חולה שמותר לו לאכול יכול לעשות זאת במסעדה? – לא. זה עתה מקום של
עבירה.

\- האם מותר למלצר במסעדה או באירוע ביום צום? – ודאי שלא. לפני עיוור.
מסייע בידי עוברי עברה.

\- - מורה חולה שמותר לו לאכול ולשתות, יכול לעשות זאת מול התלמידים? – לא.
אמנם , אין בזה עבירה, אבל כיוןן שלכולם זה צום, יש לאכול בצנעה.

\- חולה שמותר לו לאכול, יכול לעשות זאת בחוץ, במקום ציבורי? – לא. כנ"ל.

\- האם מותר ללכת לרופא שיניים? – כן , כמובן ייזהר לא לבלוע כששוטף את
הפה.

\- מותר לקום מוקדם ולאכול? – כן. לפני עלות השחר, אם התנה מראש לפני שהלך
לישון.

\- בסוף הצום, אם יש תפילת ערבית מאוחר יותר, אפשר לאכול לפני התפילה? –
כן, בתנאי שמישהו יזכיר לו להתפלל ערבית, או שעון מעורר.

\- מה עדיף בסוף הצום, להתפלל ערבית ביחידות ולאכול, או לאכול ולהתפלל
במניין אחר כך כנ"ל? – במניין.

\- האם מותר להתקלח? – כן.

\- ללכת למקווה? – כן.

\- לעשן מותר? – כן. אם כי כל השנה אין לעשן.

\- נרגילה מותרת? – כמו עישון. אבל אם גם שואפים חלב וכד', אז זה מין
שתייה. וכן אם יושבים ומבלים מסביב לנרגילה, לא שייך, כי צום הוא יום תשובה
ולא יום בילוי.

\- המותר לשמוע מוסיקה? – כן. אך לא בילוי מוזיקלי כנ"ל. להתאמן מותר.

\- האם מותר לערוך קניות? – כן. אבל לא טיול בקניון, כי זה יום תשובה ולא
יום בילוי כנ"ל.

\- תספורת מותרת? – כן. מלבד דיני בין המצרים.

\- האם מותר לברך שהחיינו? – כן. מלבד ימי בין המצרים. הטוב והמיטיב מותר
גם בין המצרים.

\- מותר לחדש בגד? – כן. לבד מימי בין המצרים.

\- בקריאת התורה, כאשר הציבור חוזר על פסוקים כגון 'שוב מחרון אפיך' האם
העולה לתורה אומר עם בעל הקריאה או עם הציבור? – עם בעל הקריאה.

\- האם בליל הצום הכל מותר? – דעות שונות. יש מחמירים, יש מקילים. אפשר
להקל. אבל ליל י"ז בתמוז, כבר מתחילים ימי בין המצרים.

\- מה ראוי לעשות ביום צום? – לימוד תורה וחסד, חשבון נפש ותשובה.

- 

נלקח משאילת שלמה 217

