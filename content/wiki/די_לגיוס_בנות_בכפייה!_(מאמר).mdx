---
title: "די לגיוס בנות בכפייה! (מאמר)"
type: "מאמר"
---

אנו אוהבים את צה"ל, לכן לא נוכל להסכים שישתמש בכוחו כדי לגייס נערות
בניגוד לרצונן.

אנו מכבדים את צה"ל, לכן לא נסבול שיבזה את כבודו, ויכנס בקליקה הבזויה של
חצי תריסר המדינות הבודדות בהן יש שירות צבאי חובה לנשים, כגון צ'ילה
פקיסטן, טורקיה וצפון קוריאה.

אנו מאוד מעריכים את צה"ל, לכן אנו מזועזעים מול העובדה, שמתוך 20,000 בנות
שביקשו פטור על רקע דתי, 2,000 לא קיבלו.

אנו סומכים על יושרו של צה"ל, לכן אינינו מבינים למה כל כך הרבה בנות,
מקבלות את האישור על הפטור רק חצי שנה או אפילו שנה וחצי אחרי בקשתן, מה
שמעכב בינתיים את אפשרותן להירשם לשירות לאומי. מתגנבת מחשבה שמכשול זה
מצטרף לשאר מכשולים שמעמיד צה"ל בדרכן של מצהירות דת.

שהרי חוק שירות בטחון מתנה מתן פטור בכך שהבת מצהירה בפני שופט או בית דין
רבני על שלושה דברים בלבד, שלושה ולא יותר: א. סיבה דתית מונעת ממנה לשרת.
ב. שומרת כשרות. ג. אינה נוסעת בשבת.

ואם כך, אולי מישהו יוכל להסביר למה בנות רבות מוזמנות לתחקיר מביש ומזלזל,
עויין ותוקפני, כאילו מדובר באיזו פושעת. הנה מבחר האשמות, שחלקן הוקלטו:
"את לומדת בבית ספר לא דתי שהרי הוא מעורב", "אמך הולכת עם מכנסיים?",
"העבירי לי את הפלאפון שלך... הנה תמונות שלך בבגד ים! - זה מהבריכה שלנו
בבית... לא נכון! סתמי את הפה!", "אנא העבירי את מכשירך... אהה, באותו רגע
מחקת תמונות", "אמא שלך לא דתיה. – אבל אני דתיה. – אמך מחללת שבת. – אני
לא מחללת שבת".

מישהו מבין מה כל חקירות קג"ב אלו קשורות לשלושת התנאים שקבע חוק?!

וכמו כן, מישהו מבין למה כל מבחני הידע: "בין מי למי יש מחלוקות בהלכה?".
"אמרי בעל פה ברכת המזון". "בין מי למי תמיד יש ויכוחים במשנה?". "את הולכת
לבית כנסת?". "תדעי לומר לי את התפילות שבחגים?". "את הולכת לשיעורי
תורה? - עתה לא, כי הרבנית בחופשת לידה. – זה תירוץ לא משכנע". "אם את לא
הולכת לבית ספר דתי, אז אם לא משכנעת אותי. – כי אני בכיתה מקדמת ואין בבית
ספר דתי. – את לא משכנעת".

וכיוון שאנו מאוד מעריכים את חכמתו של צה"ל, וקשה לנו להעלות על הדעת שהוא
איבד תבונתו, אז אנו מעלים השערה שאולי זה קשור למה שצבאנו מתכנן שמחצית
הבנות תתגייסנה. ומה הנימוק הרשמי: חסר כח אדם. אם כך, למה רוצים לקצר את
שירותם של הבנים. יש כאן משהו לא ישר לצערנו.

מה שבטוח הוא שמנסים לשכנע את הבנות להתגייס וגם לבטל את התצהיר: "בצבא
יהיה לך יותר קל לשמור מצוות מאשר בבית". "בצבא מקפידים על הכל, תפילות,
שבת, זה כמו שירות לאומי". "גם חרדים הולכים לצבא, הם חרדים יותר ממך".
"בצבא שומרים כשרות יותר מאשר בביתך, מתפללים, צמים". "בנות שרוצות, לובשות
צנוע".

יש גם לחץ יותר חזק: "אמרו לי שאם אני רוצה לטוס לפולין, עליי לבטל את
ההצהרה. מאוד רציתי לטוס, אז

ביטלתי". "אמרו לי שאם לא אוותר על ההצהרה, יזמינו משטרה". "אם לא אחתום
שאתגייס ,יזמינו אותי לחקירה. התחלתי לבכות".

לפחות יש בשורה טובה שצה"ל הפך לועד משמרת הצניעות: "איפה את מבלה עם החבר
שלך? אין לך בעיה שיהיה לך חבר, אבל יש לך בעיה עם שירות משותף?! הסבירי לי
מה ההגיון".

אנו מתביישים מצבאנו. צה"ל הוא תפארתנו וגאוותנו אבל בזה הוא חוטא, הוא
פושע. כמובן, הוא טוען שכל הנ"ל הוא שקר. מאוחר מדי! הספקנו להקליט לפני
שהוא אסר על הבנות להיכנס לראיון עם הסלולרי שלהן.

ברור שיש גם בנות המצהירות כזב. אבל לא 2,000. ובכלל, לא צה"ל יחליט מה
ההגדרה של בת דתית. לא צה"ל יחליט שחצאית קצרה מוכיחה שאינה דתית, או אפילו
שחיה מעורבת על שפת הים. גם זומנו לראיון בנות מאוד יראות שמים מאולפנות
מאוד דתיות. ויש גם בנות שקבלו תשובה שההצהרה שלה לא התקבלה "ולא חייבים
לתת לך סיבה". כך נוהגים במדינה חופשית!

צה"ל השתגע. כואב מאוד.

ולסיום, שאלה נוקבת ששואלת בת: "רוצים לגייס אותי נגד רצוני, ואם לא אסכים,
אלך לבית הסוהר. מה לעשות"? תשובה: לכי לבית סוהר. לפחות שם זה נפרד".

- פורסם בשאילת שלמה 545

