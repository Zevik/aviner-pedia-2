---
title: "ערבים - לא לשנוא את כולם"
type: "מאמר"
---

## אל תשנא ערבים

ש: בעתות אלו של טרור, כיצד יש להתייחס אל הערבים?

ת: אין התייחסות אל כל הערבים כמקשה אחת. יש ערבים ויש ערבים. לא כל הערבים
רוצחים. יש ערבים הגונים. אסור לומר "מות לערבים". אפשר לומר "מות
למחבלים".

ש: זה לא פשוט במצב שלנו לעסוק בהבחנות אלו?

ת: נכון. החיים אינם פשוטים. הם מורכבים. מי שאינו מודע למורכבת החיים הוא
אדם אבוד. לא רק נושא זה מורכב, אלא עוד נושאים רבים. יש להיזהר ממה שנקרא
"הכשל הלוגי של שלילת האמצע", כלומר או כל הערבים רוצחים, או כל הערבים
חברים שלנו בלב ובנפש. יש מצב באמצע. או במילים עממיות: לא חשיבה בשחור
לבן.

ש: אבל כשאני פוגש ערבי, כיצד אני יכול לדעת אם הוא ערבי טוב או ערבי רע?

ת: אינך יכול לדעת. לכן יש להיזהר - אבל לא לשנוא. חשדהו וכבדהו. אכן פעמים
רבות, ערבי שהיה נראה ישר והגון התגלה כרוצח. אך לא בגלל זה נתייחס לכל
ערבי כאל רוצח. זה כמו בהלכות לשון הרע: חשדהו וכבדהו.

ש: אנו במלחמה עם הערבים, גם ערבים מבחוץ, גם ערבים מבפנים. אז כיצד לא
לשנוא?

ת: גם נושא זה מורכב. מלחמה כן, שנאה לא. זו מלחמת הגנה, הבא להורגך, השכם
והורגו. אבל מי שלא בא להורגנו, יש להניחו במנוחה. כבר מרן הרב קוק כתב
באגרת אחת שיש להימנע מקריאות מלחמה ושנאה כלפי הערבים כאן: "על האויב"!
(אגרות ב שצח. וכן תיא – מ"צ).

ש: זה לא נראה "ממלכתי" מדי להתייחס כך? או "שמאלני" מדי?

ת: כן. ידועה המשוואה: ממלכתי=שמאלני=אנטישמי. להיות ממלכתי אין פירושו
להיות עוור, אלא לשמוח שיש לנו מדינה ולהכיר בערכה. גם להיות שמאלני הוא
ביטוי מורכב, הכולל עניינים שונים. אבל לא לפגוע באנשי מיעוטים, במעשים או
בדיבורים, - בשביל זה אין צורך להיות שמאלני מכף רגל עד ראש, די להיות בן
אדם. יש אגרת ביקורת של רבנו הרב צבי יהודה למנהל בית-ספר בגלל שברחוב
התלמידים פגעו בערבים (שיחות הרב צבי יהודה 119 – מ"צ). וכן יש לו מאמר
ביקורת לעיתון בפירסם בדיחה שעשו לערבי באוטובוס והחביאו לו את הנעליים (שם
120-119 – מ"צ).

ש: נכון שלא כל הערבים רוצחים, אבל כולם רוצים לחמוס מאיתנו את ארצנו ,אז
למה אנו צריכים להתנהג כלפיהם באורח מוסרי?

ת: אין זה קשור. גם זאת לימד אותו רבנו הרב צבי יהודה. המאבק שלנו הוא מאבק
לאומי, שהארץ הזו היא ארצנו, היא ארץ ישראל ולא ארץ ישמעאל. אבל אין זה
מרשה לנו מאומה לפגוע בערבי פרטי, לא להרוג סתם, ולא להכות, לא להעליב ולא
לבזות. כלשונו: "אין לנו עסק עם אחמד ומוסטפה".

ש: התנהגותם של הערבים, או במילים אחרות: המוסלמים, הולכות ומידרדרת לא רק
בארצנו אלא גם בכל העולם כולו.האם באמת יש תקוה שיחזרו לדרך הטוב?

ת:לא רק שיש תקוה, אלא יש בטחון מוחלט ואמונה מוחלטת, וגם אם זה נראה קשה,
אין להתייאש. זה יהיה. מתי יהיה אינינו יודעים, אבל זה יהיה. רבותנו לימדו
שלבסוף ישמעאל חזר בתשובה (בבא בתרא טז ב – מ"צ), וזה רמז לבאות. בעבר היו
מוסלמים מוסריים מאוד, וגם היום יש כאלה. אין להתייאש. לא לשוא אנו מתפללים
שלוש פעמים ביום לחזרה בתשובה של כל המין האנושי.

- 

פורסם בשאילת שלמה 416

