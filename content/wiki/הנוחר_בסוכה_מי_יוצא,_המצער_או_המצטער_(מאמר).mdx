---
title: "הנוחר בסוכה: מי יוצא, המצער או המצטער (מאמר)"
type: "מאמר"
---

**שאלה:** כיצד ינהג אדם שנוחר בחוזקה ובני משפחתו טוענים שאינם יכולים
לישון בסוכה כשהוא ישן איתם? האם ניתן לפטור אותו כדי שרבים יזכו במצוה, או
הם פטורים משינה בסוכה?

**תשובה:** שמענו שהגרי"ש אלישיב אמר בפשטות שבני המשפחה פטורים משינה
בסוכה במצב כזה, כי הרי לא אמרו המצער פטור מן הסוכה אלא המצטער הוא שפטור
(סוכה כו א. שו"ע או"ח תרמ ד). וכך ענה הגר"ח קניבסקי (קובץ עיון הפרשה -
קלח עמ' רמד).

אך יש פוסקים הסוברים שזה לא דין באורח חיים אלא בחושן משפט. זה דומה למה
שסיפר הג"ר צבי מאיר גינזבערג, ראב"ד אגודת הרבנים דארה"ב וקנדה, שהיה
משגיח אחד בעיר שיקגו, שנפטר, ואשתו האלמנה רצתה להמשיך להיות אחראית על
ההכשר בבית החרושת, ושאלו לאחד מגדולי הפוסקים והתיר לה להיות משגיח, כיון
שהיתה צריכה פרנסה,ואח"כ שאלו את הג"ר אהרן קוטלר, וענה שאינו מסכים בשום
אופן, ואמר שהגדול הזה שהתיר צודק ביורה דעה אבל אני באבן העזר (ניצוצי צבי
מאיר עמ' קמא).

בנידון דידן, נשאל הגראי"ל שטיינמן בבני משפחה שאחד מהם עושה רעש בשעה שישן
ומפריע לאחרים הישנים איתו בסוכה ואינם יכולים לישון, ונעשה ויכוח ביניהם
על מי לצאת מהסוכה. אמר הגראי"ל \[בדרך משא ומתן\] דתלוי בשאלה על מי
להרחיק את עצמו, על המזיק או על הניזק (בבא בתרא יח, ב), והכא דהוי כגירי
דיליה ,אף ר' יוסי מודה דעל המזיק להרחיק את עצמו (כאיל תערוג - מועדים עמ'
תסג).

וכדומה, הג"ר אשר ווייס, בעל מנחת אשר, סובר שהנוחר זה שעליו לצאת מהסוכה
ושאר בני המשפחה יישנו בסוכה כמצוותם, וזאת משום כמה נימוקים:

א. רבים העושים מצוה עדיפי מיחיד העושה מצוה, והיחיד נדחה מפני הרבים (עי'
פסחים נט, א. פ, א).

ב. מצינו בגמרא שאומרים לאדם לחטוא חטא קל, כדי שלא יבוא לחטא חמור, וקל
וחומר שרבים לא יבואו לחטא (שבת ד, א. תוספות שם ד"ה וכי. מג"א ס' צ ס"ק
ל). ואפשר לומר כאן שעדיף שאחד יוותר על מצוות סוכה לטובת הרבם.

ג. גם בימות השנה אסור לאדם לצער חבירו ולגרום לו הפסד שינה (גם שנקרא 'גזל
שינה', זה מדין פגיעה בואהבת לרעך כמוך. עיין הליכות חיים ח"ב עמ' קסח בשם
הגר"ח קניבסקי. שו"ת משנה הלכות יב, תמג. יד, קצט. שו"ת שבט הלוי ז, רכד.
וי"א משום "לא תונו איש את עמיתו". ויקרא כה יז. שו"ת קרן לדוד אוח יח).
ואם אחד מבני בית או תלמיד בישיבה וכדו' נוחר בחדר ומפריע לאחרים לישון,
אין לו רשות לשכב בחדר שבו הם רוצים לישון ועליו לשכב בחדר אחר כשאפשר,
וכדברי הגמרא בבא בתרא הנ"ל (קובץ עיון הפרשה שם רמד-רמו).

**סיכום:** על הנוחר לצאת. וכן, באופן כללי, יש מאוד להשתדל לא להפריע
לאחרים בסוכה כגון לבנות סוכה בלילה מאוחר או לעשות הרבה רעש בשמחה בית
השואבה.

- פורסם בשאילת שלמה 565

