---
title: "כוס מלאה"
type: "מאמר"
---

## כוס מלאה

\[מ"ראש יהודי"\]

כתב מרן הרב קוק: "הצדיקים הטהורים אינם קובלים על הרשעה, אלא מוסיפים צדק.
אינם קובלים על הכפירה, אלא מוסיפים אמונה. אינם קובלים על הבערות, אלא
מוסיפים חכמה" (ערפלי טוהר עמ' לט). "הצדיקים הטהורים" אינם מחנכים אחרים,
הם מחנכים את עצמם בלבד, ומופת חייהם מוקרן על האחרים. ולא שהם מחנכים עצמם
כדי להקרין על האחרים. לא! הם מחנכים את עצמם מחמת התאווה לד', להתעלות עוד
ועוד, ובכל עת שהם מתמלאים על גדותיהם, תוכנם נשפך כלפי חוץ ופועל על
סביבתם.

תלמיד צעיר בישיבה בא לפני רבנו, הרב צבי יהודה: "הרב, יש לי רצון עז
להשפיע על אחרים, לתקנם, לזכותם, להחזירם בתשובה. מה עלי לעשות"? נטל רבנו
כוס בידו האחת, קנקן מים בידו השנייה, והחל מוזג מים לכוס באיטיות רבה.
התלמיד ראה שהכוס מתמלאת ומתמלאת עד שנמלאה כולה ורבנו ממשיך לערות מים,
והמים גולשים החוצה. אמר התלמיד: "הבנתי!". כלומר: אדם מתמלא בעצמו בחכמת
התורה עד שתורתו נשפכת החוצה. מתמלא כל-כולו בחסד – עד שהוא גולש החוצה.

הרי זה משל התנור: הוא חם בפנים, כל-כך חם עד שהוא מחמם את סביבותיו. זה מה
שנקרא בפיסיקה: הקרנה. התנור מחמם את שכבת האוויר הסמוכה לו, והסמוכה את
הסמוכה לה, החום מתפשט עד שמחמם את החדר כולו.

עיקרה של מלאכת החינוך – שיחנך האדם את עצמו.

פורסם בשאילת שלמה 340

