---
title: "הבגד"
type: "מאמר"
---

## הבגד

\[מ"באהבה ובאמונה"\]

הפסיכולוג האמריקאי המפורסם מלפני מאה שנה וויליאם ג'יימס היה אומר: "האדם
מורכב מגוף נשמה ובגד".

הנשמה היא העיקר, הגוף הוא משני בתור משכן לנשמה, והבגד חסר ערך לחלוטין.
אך למעשה האדם מייחס חשיבות גדולה לבגדו, וכל אחד משתדל לבטא את האני העמוק
שלו דרך בגדו.

אם כן, בגדיו של האדם וכל קישוטיו הנלווים, מגלים את אישיותו, תכונותיו,
הרגליו, מעלותיו, חסרונותיו, בעיותיו והתמכרויותיו.

יש אדם שמתלבש בצורה מוזרה, מתוך רצון להתגרות, למרוד, לזעזע, לקרוא תיגר
על האנשים הרגילים והמהוגנים. בזמנם, ההיפים התלבשו בכוונה בבגדים לא
מקובלים והאריכו שערותיהם, ומאוחר יותר נהגו כך הביטניקים, מתוך מחאה אנטי
חברתית. יש אנשים שחשים צורך פנימי להתבלט בצורת לבושם.בהיותם חשים שהם
מושכים תשומת לב, הם טועמים טעם גן עדן.

ולהפך, יש אנשים מוכשרים ורמי מעלה שמתלבשים בלבוש רגיל כמו כולם, הם אינם
זקוקים להצגות, די להם בערכם הפנימי, והם רואים כל חריגה בלבושם כסימן של
חוסר טעם.

זו השאלה – האם לזרום , להיבלע בהמון, לא למשוך תשומת לב, לשחות בזרם – או
אדרבא, לשחות נגד הזרם? להיות כמו כולם או לא כמו כולם – באישיות ובלבוש,
שהוא בבואתה.

הדבר ניכר אצל הגבר ועוד יותר אצל האשה. כי לעומת הגבר הנוטה ללבוש מדים,
בין מדים צבאיים, בין מדים של השתייכות לקבוצת חברתית מסוימת, האשה נוטה
יותר לבטא בבגדה את האני הפרטי שלה.

וכאן המבחן. האם היא מובלת על ידי רצון למצוא חן, במיוחד בעיני גברים,
להקסים, לפתות, לגרות – או להיות מופנמת, צנועה, ומלאת ענווה. האם בגדה,
תסרוקתה ושאר פרטי הופעתה קוראים בכוונה לגברים: הביטו עלי! וגם בעזרת
קישוטים, צעיפים מכל הצבעים, תכשיטים ושאר קשקושים. או שהוא נחבאת אל
הכלים, עדינה וענווה.

יש כאן פסיכולוגיה עמוקה ומעניינת של האישיות. הבגד מגלה את האישיות וגם
מכה גלים לאחור ומשפיע עליה.

- פורסם בשאילת שלמה 322

