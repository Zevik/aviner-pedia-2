---
title: "קודם כל - תיקון הבית"
type: "מאמר"
---

## קודם כל - תיקון הבית

\[מ"ראש יהודי"\]

ילדים לא ממושמעים – זה משום שהוריהם אינם ממושמעים, אינם אנשים של חסד,
אינם מתחשבים זה בזה ובזולתם. כאשר אין אווירה של חסד בבית – תופסת את
מקומה אווירה אלימה, "'הבור רֵק אין בו מים', מים אין בו אבל נחשים ועקרבים
יש בו" (רש"י, בראשית לז כד). מציאות ימינו, החברה נושמת אלימות; אלימות
פיסית ואלימות מילולית. גם על ההורים להישמר מאוד. גערה כגון: "די כבר,
בלום פיך"! – היא אלימות. ביטויים עולבים כלפי הילדים: "שמא הגברת צריכה
הזמנה פרטית"? – זוֹ אלימות. אלימות בדיבור חמורה ופוצעת יותר מאלימות
פיסית, כמאמר הפתגם ביידיש: "מכה עוברת – מילה נשארת". באווירה רווּיית
אלימות – גם הילד אלים על-פי דרכו.

לכן, לפני שמטכסים עצות כיצד לבער את קיני האלימות בחברה הכללית – יש לטהר
את הקן המשפחתי פנימה, וראש לכל – בין ההורים לבין עצמם.

- פורסם בשאילת שלמה 339

