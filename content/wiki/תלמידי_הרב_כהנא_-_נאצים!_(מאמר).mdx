---
title: "תלמידי הרב כהנא - נאצים?! (מאמר)"
type: "מאמר"
---

ש: ביקשו ממני לשאול את הרב אם הוא מוכן להגיב לאמירה שתלמידי הרב כהנא הם
כמו חוקי נירנברג, כלומר במילים אחרות נאצים?

ת: אם נתייחס לכל אמירה מוזרה במדינה, יכלה כל זמננו, ולא יישאר לנו זמן
ללמוד תורה. ובכלל, קשה להאמין שיהודי אמר דבר כזה.

ש: בעבר, פרופסור ליבוביץ ודאי אמר, שיש מנטליות יודאו-נאצית בחוגים
מסויימים, ושמדינתנו היא יודאו-נאצית.

ת: אז הוא טעה. פעם היה שולחן עגול בפוליטיקה בו הוזכר עניין זה, וטומי
לפיד ענה לו: יהודים מקימים מחנות ריכוז, מכניסים מיליוני ערבים בתאי גזים
ושורפים אותם להנאתם?! לא היה לו מה לענות. האשים אותו גם הרב חנן פורת,
ולא היה לו מה לענות. אם תחפש, תוכל למצוא זאת ביוטוב.
<https://www.youtube.com/watch?v=2eeBWWAG5ys> (דקות 9-3).

ש: נחזור לתלמידי הרב כהנא.

ת: אני לא תלמיד של הרב כהנא, רחוק מזה. אפשר להתנגד להם, אך אין לטפול
עליהם האשמות לא לענין. אדרבה, כל מי שטוען לא לענין, זה סימן חולשה, סימן
שאין לו מה לטעון לענין. לצערנו, זו מחלה בעמנו וגם בעולם, להדביק היטלר
בתוך כל מיני טעונים. זה נקרא רדוקטיו עד היטלריום, Reductio Ad Hitlerum,
או ארגומנטום עד היטלרום, Argumentum Ad Hitlerum. כלומר, כדי לדחות דעה,
טוענים שגם המפלגה הנאצית אחזה בה.

ש: מונח מענין.

ת: של הפילוסיף האמריקאי לאו שטראוס,Leo Strauss. כך אפשר לטעון כל שטות:
אסור להיות צמחוני כי היטלר היה צמחוני, אסור להתנגד לעישון כי היטלר התנגד
לעישון. כמובן, זה כשל לוגי. אלא יש לדון בכל דבר לגופו, ולא לערבב נאצים
או חוקי נירנברג.

ש: איך אנשים לא מודעים לזה?

ת: זה אחד מהכשלים הלוגיים הרבים. הוא שייך לכשל הלוגי אד הומינם,
Argumentum Ad Hominem, טיעון לגופו של אדם. דוגמה: אין לקבל דעתך
בפוליטיקה, שהרי אתה מעליב את הדוד שלך.

ש: אבל כך לצערנו אנשים מדברים.

ת: ידוע. עכשיו אותו טיעון אד היטרלום מצא המשך בחוק גודווּן Godwin's Law:
ככל שדיון מתמשך ,הסיכוי שתתקיים הקבלה לנאצים או להיטלר מתקרב לאחת.

ש: לא נכון...

ת: אתה צודק. הוא אמר את זה בהומור. ובכל זאת, זה לא מצחיק. על כל פנים,
הנסיון מראה שמי שמזכיר נאצים בוויכוח, מפסיד.

ש: אז אנשים הם נורמלים.

ת: ב"ה. לכן אני פטור מלהתייחס לשאלתך.

- פורסם בשאילת שלמה 589

