---
title: "שאלות בענייני גזל (מאמר)"
type: "מאמר"
---

**לקחת מזון ממלון**

**שאלה:** אורח בבית מלון המקבל ארוחות בוקר וערב בבית המלון, האם מותר לו
לשמור אוכל מהארוחות בעבור ארוחת צהריים?

**תשובה:** באופן פשוט לא, כי זה כעין תנאי שהתנה האורח עם בית המלון.
הפיתרון הפשוט ביותר בכל ענייני ממון הוא לשאול. על האורח לשאול: האם מותר
לי לקחת מזון לחדר? אמנם, אם לא שאלת אינך יכול לקחת. הסברה אומרת, שאם אדם
אוכל ארוחת בוקר והוא ממהר, אם הוא מכין כריך קטן אין על זה הקפדה. אבל אם
אדם לוקח ארוחה נוספת, מסתבר שהמלון מקפיד על זה, עד שיוכח להיפך.

**בושם בחנות**

**שאלה:** מותר לי לשים בושם בחנות אעפ"י שאני יודע שלא אקנה?

**תשובה:** ודאי שזה גזל. החנות מרשה לאדם לקחת מעט בושם על מנת לבדוק אם
הוא מוצא חן בעיניו. אם הלקוח יודע שהוא לא רוצה לקנות, ודאי שבמצב כזה הם
אינם מרשים. יתר על כן, אם אדם נכנס לחנות ומתעניין במוצרים, אך ברור לו
שהוא לא רוצה לקנות, הוא עובר על איסור הונאה. אני מעורר אצלו תקוות שווא,
וזו הונאה, אפילו הסתכלות בעלמא. אמנם, אם מכריחים אותך, מותר. יש אנשים
בסופרמרקט שעובדים בטעימות. למשל, הם נותנים לטעום מיץ. אני אומר להם:
"אינני מעוניין, אני לא קונה". אם הם אומרים: "בכל זאת", אין בעיה.

**נסיעה בחינם באוטובוס**

**שאלה:** חבר שלי נהג אוטובוס והוא לא לוקח ממני כסף, האם זה גזל?

**תשובה:** נראה כגזל. אא"כ ישנה תקנה שחבר יכול להביא חברים חינם אין כסף,
אך לא שמעתי שקיימת תקנה כזו. לכן עליך לעמוד על שלך ולשלם. אם לא ניתן,
עליך לנקב לעצמך - לקרוע נקב בכרטיסייה או לספור נסיעות וכשתגיע למילוי
הנסיעות בכרטיסייה, זרוק את הכרטיסייה לפח, אפילו שנשארו בה ניקובים.

הכי טוב לומר לו שאינך רוצה. אמור לו: "שאלתי רב והוא אמר שאסור. מה אני
יכול לעשות? – רבנים אומרים על כל דבר אסור..."

**ש:** האם צריך לספר להנהלה?

**ת:** מן הדין צריך לספר להנהלה, מדין "לא תעמוד על דם רעך", שנצטווינו בו
לשמור על ממון חברינו. ברם, זה יהיה הסוף של הנהג בחברה, לכן אני מציע לומר
לו שזה לא תקין, ורב אחד אמר לך שאם הנהג ממשיך, צריך לדווח להנהלה.

**קטיפת פירות מעץ פרטי ברשות הרבים**

**שאלה:** האם מותר לקטוף פירות מענפי עץ הבולטים לרשות הרבים?

**תשובה:** באופן פשוט, הדבר אסור. אמנם העץ חודר ומפריע לרשות הרבים, אבל
הוא עדיין שלו. בעל העץ לא הפקיר את הפירות, והפירות לא נפלו על הריצפה.

בדומה לכך, כל יום אדם מניח את אופניו ברשות הרבים, זה אינו אומר שהאופניים
מופקרות. אם האופניים מפריעות לרבים, זה לא בסדר, אבל ודאי אסור לקחתם.

