---
title: "סוף העולם ב-21 לדצמבר 2012? (מאמר)"
type: "מאמר"
---

## סוף העולם ב-21 לדצמבר 2012?

\[ראיון\]

האם סוף העולם יגיע ב-21 לדצמבר 2012 למניינם?

הבל הבלים.

קודם כל אין לנו נביאים. הנבואה נעלמה אחרי חורבן בית שני ואין נביאים לא
בעם ישראל וק"ו באומות העולם. לפי רבי יהודה הלוי בכלל לא קיימת נבואה אצל
גויים, והרמב"ם אמר שתיאורטית אפשר אבל מעשית אין נביאים, בגלל העדר מדרגת
קדושה.

וכבר אמרו חכמים 'תפח עצמם של מחשבי קצין', הם גורמים קלקולים ונזקים ולא
ברכה. אנשים מאמינים שיקרה משהו ובסוף לא קורה כלום, והאכזבות האלה גורמות
למשברים רוחניים גדולים.

איך כל כך הרבה אנשים מאמינים בשטויות?

זה מבוסס על לוח של שבט המאיה, אבל גם החוקרים של המאיה אומרים שזה לא נכון
וזה לא כתוב שם, ואפילו צאצאי המאיה לא מתייחסים לזה ברצינות. המידע שלהם
הוא אסטרולוגי, ואנחנו יודעים שאסטרולוגיה היא הבל.

אז איך זה תפס כל כך?

זה הכל עניין של ניו אייג', העידן החדש: בליל של דתות שונות ואמונות שונות,
יחד עם טבעונות, כשהמנה העיקרית היא הדתות של המזרח הרחוק. הם רוצים שהעולם
הזה – הרע יחרב ויקום עולם חדש טוב יותר ולכן הם מפיצים רעיונות כאלה.

וכן נכתבו על העניין הזה מאות ספרים, וישנם מאות אלפי אתרי אינטרנט ועשרות
סרטים על התופעה של האפוקליפסה וחורבן העולם.

ולמה אנחנו אומרים שזה לא נכון?

אנחנו לא צריכים לקבל שום דבר בלי הוכחות. הם רק אומרים ומנבאים, אבל אין
להם הוכחה חותכת. בכלל אנחנו צריכים לבכות על מנוסת התבונה העולמית, ולחזק
את החשיבה הרציונלית, שלא מקבלים דבר בלי הוכחה.

- פורסם בשאילת שלמה 258

