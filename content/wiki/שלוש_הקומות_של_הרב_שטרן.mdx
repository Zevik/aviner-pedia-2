---
title: "שלוש הקומות של הרב שטרן"
type: "מאמר"
---

## שלוש הקומות של רב שטרן

אינני מכיר את שאר המועמדים לרבנות האשכנזית בירושלים ואיני יכול לחוות
עליהם דעה אבל את הרב הגאון הרב אריה שטרן אני מכיר אישית מזה שנים וברור
שהוא יביא ברכה רבה למשרה חיונית זאת שחסרה באופן חמור לתושבי עיר הקודש.

מרן הרב קוק מונה שלושה ממדים למי שנקרא למלא תפקיד רוחני באומה ואלו הם
מלמעלה למטה:

א. תכונות תרומיות עילאיות.

ב. היות תלמיד חכם אמיתי.

ג. קשר עם הציבור (עין אי"ה על ברכות בסוגיית בחירת בצלאל)

ואת שלושת אלו אנו מוצאים אצל הרב שטרן:

א. מידות מובחרות- כמובן קשה מאוד לדעת מה באמת גנוז בליבו של אדם פנימה
אבל בכל זאת איננו עיוורים לחלוטין וממה שאנו מכירים את הרב הגאון הרב
שטרן, אנחנו רואים שהוא תלמיד חכם ישר, אמיץ, אינו עוסק בקומבינות
ובפוליטיקות ואדם אמיתי האומר את מה שהוא חושב (כמובן לא חייבים לקבל דעתו
בכל נושא אבל אנחנו יודעים שאם הוא אומר משהו- זה מה שהוא חושב). רבינו הרב
צבי יהודה קוק שהכיר היטב את תלמידיו והיה בעל טביעת עין חדה מאוד, הלא
מינה אותו בראש מכון "הלכה ברורה", בו הוא ראה חשיבות מכרעת של לימוד תורה
לדורות בדרכו של מרן הרב קוק; ורבינו השאיר אותו על כנו כעשר שנים עד שעלה
למרומים.

ב. תלמיד חכם- הגר"א שטרן הוא אכן תלמיד חכם וזאת יכול כל איש תורה לראות
בנקל, שהרי הוא היה ראש ישיבה, ר"מ בישיבת "מרכז הרב", מגיד שיעור כללי
בישיבת "הכותל", עורך "הלכה ברורה" כאמור לעיל ובעל מאות תשובות הלכתיות
ומאמרים באמונה. בהחלט הוא תלמיד חכם גדול אמיתי.

ג. קשר עם הציבור- הגר"א שטרן זה זמן רב משמש כרב בשכונה דתית-חילונית,
אינו סגור בחדרו, מעריך דתיים, חילוניים וחרדים, מתייחס לכל אחד בכבוד
ובאהבה, לא עוסק בפוליטיקות אלא מלמד תורה נטו ופוסק הלכה נטו. הוא שייך
לכל הזרמים של עם ישראל ויחד עם זה יודע לשמור על התורה שלא יהיה בה גילוי
פנים שלא כהלכה וכן יודע להסביר זאת למושכים בכל הכיוונים בטוּב טעם. הוא
אדם רוחני ויחד עם זאת אדם מעשי, איש ארגון שידע להיות שותף בארגון "בית
הרב קוק" וכן מכון "מרחבים" להכשרת מורים ומלמדים וכל זאת ובכל אלה הוא איש
לבבי.

ולכן בוודאי שהוא יביא ברכה לציבור בירושלים: הן חרדי, הן דתי והן חילוני.
בוודאי שהוא ירומם את קרן התורה. בוודאי שהוא ירבה אהבה ואחווה.

יש להעריך מאוד את מסירות הנפש של תלמיד החכם הזה שלא חסר לו כלום ואינו
מחפש עבודה וכבוד, אך מוכן להירתם למשימה הגדולה הזאת לטובת העם. אנו
מברכים אותו שאם הוא יבחר, שלא יאכלו לו את הלב כי אדם עדין נפש הוא.

- פורסם בשאילת שלמה 360

