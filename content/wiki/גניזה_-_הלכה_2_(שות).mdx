---
title: "גניזה - הלכה 2 (שו\"ת)"
type: "קדושה - הלכה (שו\"ת)"
---

מקורות ע"י הרב מרדכי ציון

**גניזת חשבונות מהגמרא**

ש: הלומד גמרא שיש בה חשבונות, וכותב אותם בדף, האם הדף חייב גניזה? ראיתי
שאומרים בשם החזו"א שאע"פ שהרמב"ם העתיק החשבונות שבפרקים האחרונים של
קידוש החודש מהגויים (כמ"ש בסוף פרק יז), מ"מ אחר שהרמב"ם כתבם נעשה תורה
ממש והלומדם לומד תורה, וגם כל הפתקאות שכתב עליהן את החשבונות של קידוש
החודש ציווה לגונזם אח"כ משום שיש עליהן קדושה (אגרות וכתבים דרך אמונה עמ'
יא).

ת: נראה שזו חומרה.

**שטר של 200 ש"ח**

ש: על השטר של 200 ש"ח כתובים דברי הנשיא לשעבר זלמן שז"ר: "והלא ענין לנו,
עם האומה העברית, האומה שידעה את החוק של "ושיננתם לבניך" עוד מראשית
עלייתה על הבמה ההיסטורית, ואומה זו הן ידעה גם בשנות האפילה שלה לשמור על
נכס זה של לימוד ילדיהם, ועוד בימי ר' שמעון בן שטח, בשעת התכנסותה מן
הגולה חזרה לארץ ישראל, ידעה להושיב מלמדי תינוקות בכל עיר ובכל כפר, בכל
גליל ובכל מדינה וקבעה שכל עיר שאין בה מלמד תינוקות אין דינה כדין עיר.
ואף בחשכת פזוריה, ובכל קהילותיה, ידעה להטיל על כל קהילה להכניס לקרבה
מלמדי תינוקות על חשבון כל יושביה, עשיר ורש, בין עקר ובין מרובה ילדים,
רווק ולא רווק – כולם יחד צריכים לשאת בעול לימוד התורה". האם מותר להכניס
את השטר לשירותים?

ת: לא. צריך שני כיסויים. יש אומרים שדי בכיסוי אחד ורשאים להקל (פסקי
תשובה מד אות ג. שו"ת ציץ אליעזר טז ל).

**גניזת עיתונים**

ש: האם מותר לזרוק לפח עלוני שבת עם דברי תורה?

ת: לא. אמנם יש מתירים לא לגנוז עיתונים בגלל שנוהגים לזרוק אותם, אז כאילו
התנו מראש שלא תחול קדושה. הגרי"ש אלישיב. קובץ תשובות ב ו. אבל א. רבים לא
מסכימים עם דבריו. ב. עלוני שבת לא נוהגים לזרוק ויש נוהגים לשמור. ג. גם
הוא מודה שרק לא חייבים לגנוז, אבל אסור לזרוק אותם דרך בזיון לאשפה, כדין
תשמישי מצווה. שו"ע או"ח כא מ"ב ז. לכן יש לגנוז. (ועיין מ"ב מ ד. קנד ז.
חזו"א יו"ד קסד ג. שו"ת שאילת שלמה א שפד – מ"צ).

