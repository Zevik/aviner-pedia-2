---
title: "בחירת אשה לכנסת (מאמר)"
type: "מאמר"
---

## בחירה אשה לכנסת

שאלה: הרב מביע תמיכה במועמדת אחת לנבחרת הבית היהודי. יש מועמדים נפלאים
בנבחרת הבית יהודי. מה הרב מוצא בבחירה הזאת, באישיותה, במעשיה עד כה?

תשובה: אכן כל המועמדים הם אנשים ראויים ובעלי מעלה. ואם בעבר הייתה לנו
לפעמים בעיה במי לבחור, היום, תודה לאל, יש לנו בעיה במי לא לבחור, על מי
נוכל לוותר. צריך לבחור במי שהכי מתאים להצעיד את המפלגה קדימה. היא מביאה
איתה רקורד של תבונה מדינית. היא ניהלה את לשכת ראש הממשלה, וידיה רב לה
במאבקים ציבוריים רבים וחשובים. היא לוחמת ללא חת, בשטח ובתקשורת. יש לה
אומץ ויושרה ציבורית. מקייאוולי, התיאורטיקן של הפוליטיקה, כתב בספרו
"הנסיך", שבפוליטיקה צריך להיות אריה ושועל. כאן צריך כל הזמן להילחם,
ובתבונה, ולה יש קבלוצ על זה ועל זה".

שאלה: יש מי שטוענים שבחירת אישה חילונית לבית היהודי מחבלת באישיות
הציונית הדתית. לחילונית יש מקום במפלגות אחרות. למה אצלנו? ומי ערב לנו
איך תצביע בעניינים דתיים-לאומיים כשיעמדו על הפרק?

תשובה: כידוע, שהכנסת איננה בית כנסת. לכתחילה כתב מרן הרב קוק שאישה איננה
צריכה להיות נבחרת לכנסת ישראל (מאמרי הראיה 189). אבל במציאות – יש משבצת
משוריינת לאישה גם במפלגה שלנו, וכך כבר היה בעבר. עכשיו צריך למצוא את
הטובה ביותר.

היא לא באה למפלגה לייצג ציבור דתי-לאומי, שעל שורותיו היא איננה נמנית.
היא באה לצרף למפלגה קהלים עצומים שמזדהים עם הדרך שלנו. רוב מוצק של
הציבור הישראלי רוחש כבוד למסורת, ומקיים אותה בפועל, והיא הנציגה שלו
במפלגה. היא הגשר שלנו לציבורים החשובים האלה. יש להניח בוודאות שהיא לא
תחבל באינטרסים של הציבור שלנו, שהוא יקר לה ומוערך על ידה, כפי שכבר
הוכיחה במאבקים רבים למענו.

יתרה מזאת, מרן הרב קוק כותב במאמרו "פרקי ההתקרבות של תשובת הדור" (תוספות
לאורות התשובה), על ארבעה שלבים בהתקרבות אל הדת: כבוד הדת, חיבת הדת, הכרת
הדת, קיום הדת. היא בוודאי שייכת לשני הפרקים הראשונים, כפי שהיא מוכיחה
במעשיה ובגילוי דעותיה. היא רוחשת כבוד גדול לציבור שלנו ולרבים מובילים
בו, במיוחד לרב רונצקי, תלמיד חכם אמיץ, גדול בתורה ובארץ ומסור נפש לצה"ל.
עם כל נחישותה ונמרצותה, היא אישה ענווה, וקשובה למסרים של תורה ולאום
בכבוד וחיבה.

כשאנחנו בוחרים חבר כנסת, אנחנו שופטים אותו על פי מעשיו בעבר ועמדותיו
בהווה, בתקווה שהטוב שבו יימשך ואף יעצים. מן העמדה הזאת, יש להמליץ עבורה
בנבחרת הבית היהודי.

- פורסם בשאילת שלמה 254

