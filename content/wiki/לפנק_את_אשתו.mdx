---
title: "לפנק את אשתו"
type: "מאמר"
---

## לפנק את אשתו

\[הרב שלמה אבינר\]

שאלה: בעלי הוא אדם יקר אך אינו מפנק אותי, אינו קונה לי מתנות ליום הולדת,
אפילו כאשר ילדתי. הסביר עצמו: "איני יודע מה לקנות לך וגם אין לי זמן, אני
אדם עסוק". זה נכון, הוא אדם עסוק, הוא אדם חשוב, עסוק בדברים חשובים מאוד.
לכן אין לו זמן, לו הייתי קונה בעצמי את המתנה, והוא היה עוטף אותה ומכניס
פתק חמוד, ודאי היה נותן לי, כי הוא אוהב אותי. אך מה אעשה, הוא אדם עוסק,
ולי זה כואב.

תשובה: כיוון שהוא אדם חשוב העושה דברים חשובים, עליו לדעת שהכי חשוב
בעולם, זו אשתו.

זאת למדנו מאדם, מהחשובים ביותר והעסוקים ביותר בדברים חשובים ביותר
בהיסטוריה הישראלית: דוד המלך, המקים מלכות ישראל. בהתחלה, היתה לדאבוננו
מלחמת אחים בין בית שאול לבין בית דוד. לבסוף, אבנר בן נר שלח הודעה לדוד:
אדאג לכך שכל בית שאול יקבלו אותך כמלך. היינו מצפים שיגיב: אני מודה לכם
על האמון שנתתם בי, אשתדל בכל מאודי להציל את כלל ישראל. אך לא כן אמר,
אלא: מיכל אשתי! (שמואל ב', ג יג) אם אינכם מחזירים לי את מיכל אשתי שנשדדה
ממני ושבויה עתה בידי איש זר, אינני מלך!

\- עזוב שטויות! עזוב את מיכל אשתך! כלל ישראל! אינך מבין מהו כלל ישראל?!
אינך מבין מהם דברים חשובים כהצלת האומה?!

\- לא! מיכל אשתי!

לו אדם זה אינו מבין מהי מיכל אשתו, אין הוא מבין מהו כלל ישראל. הוא אינו
מבין כלום! הוא אינו יכול להציל את הכלל כל עוד אינו מציל את הפרט.

בעלך הוא אדם חשוב העושה דברים חשובים - ירבו כמותו בישראל. על כן, עליו
לדעת, שהכי חשוב - זו אשתו. אשתו - זה הוא. אשתו כגופו.

על כן עליו לקנות לה מתנות. וזה נכתב אפילו בשולחן ערוך, שהוא ספר חשוב
מאוד, שנכתב על ידי אדם חשוב עבור אנשים חשובים. כתוב בו שלכבוד החג, על
הבעל לקנות מתנות לאשתו (שו"ע או"ח תקכט ב).

לא רק הקנייה חשובה, אלא גם הגישה, היחס, החיוך, כל אלו חשובים מאד לאשתך.

-אבל אני עובד קשה להביא כסף הביתה בשבילה.

\- כן, אך מתנה חשובה לה יותר מכסף ומכל מיני מכשירים שאתה קונה לה. המשך
לקנות לה כל מיני מכשירים אבל יחס מצדך המביע תשומת לב אליה, חשוב לה יותר,
כאוויר לנשימה. אם אין לך זמן עבורה, למה התחתנת? וכיוון שהתחתנת, חייב אתה
לשמח אותה.

-אבל איני יודע איך, ומה לקנות!

-שבור את הראש. הרי אתה אדם חשוב, ואדם חשוב הוא אדם ששובר את הראש עבור
דברים חשובים. אם אין לך אף רעיון, קנה פרחים, כתוב שיר, או תחשוב על דברים
יפים אחרים. אל תאמר כי אין לך זמן לזה. יש לך! עשה משהו חשוב כאדם חשוב.
אני מבטיח לך שזה חשוב מאוד. אם תעשה את הדבר החשוב הזה, ד' ישלח לך הרבה
ברכה להרבה דברים חשובים שאתה עושה. ואתה שלום, וביתך שלום וכל אשר לך
שלום, ידידי החשוב.

