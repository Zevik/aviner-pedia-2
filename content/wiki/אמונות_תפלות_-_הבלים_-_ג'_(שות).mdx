---
title: "אמונות תפלות - הבלים - ג' (שו\"ת)"
type: "שו\"ת"
---

\[מקורות ע"י הרב מרדכי ציון\]

**נקודות חן**

ש: האם זה נכון שאם סופרים נקודות חן, אז צומחות עוד?

ת: אמונה טפלה.

**קשירת מזל**

ש: האם יש לחשוש מקשירת מזל של כלות וגרימת בעיות פרייה ורבייה?

ת: שטויות (נר באישון לילה 307).

**13**

ש: האם מספר 13 הוא מזל רע?

ת: אמונות תפלות של נוצרים (נר באישון לילה 207).

**לטאה**

ש: האם מותר להרוג לטאה ושממית שמסתובבות בבית? שמענו שזה רע?

ת: אמונה טפלה. מותר.

**סוף העולם א**'

ש: יש שמועה בשם רבנית שעד סוף השנה הזאת יושמד העולם. זה נכון?

ת: הבל.

**סוף העולם ב**'

ש: האם בשנת 6000 יהיה סוף העולם?

ת: לא.

**שנת תשע"ב**

ש: האם יש אמת שבשנת תשע"ב תהיה מלחמת גוג ומגוג או סוף העולם?

ת: לא.

**כוחות על טבעיים**

ש: האם ניתן ללכת למטפל שניחן בכוחות על טבעיים?

ת: כל בעלי הכוחות למיניהם – הבל ורמיה (נר באישון לילה 369).

**מראה בחצות**

ש: האם זה נכון שמי שמסתכל בחצות הלילה על מראה רואה מלאך המות?

ת: לא (נר באישון לילה 212).

**טלפתיה**

ש: האם מותר לראות מופע טלפתיה, כאשר מסבירים שהכל תחבולה?

ת: כן. וזה רעיון טוב להילחם כך באמונות טפלות (נר באישון לילה 152).

**החלפת סיכות**

ש: אמרו לי שאם יולדת שבנה פחות מארבעים יום הולכת לחתונה, עליה להחליף
סיכת בטחון עם הכלה. מה בדיוק לעשות?

ת: אמונות טפלות.

**נעל הפוכה**

ש: יש בעיה בנעל הפוכה?

ת: אמונות טפלות (נר באישון לילה 228).

**כוכב נופל**

ש: האם יש עניין בהבעת משאלה כשכוכב נופל?

ת: אמונה תפלה (נר באישון לילה 161).

**פאראפסיכולוגיה**

ש: קראתי שניסויים מדעיים הוכיחו שכחות פאראפסיכולוגייים מעל הטבע לא
קיימים. אך איך להסביר שיש עדיין אנשים מאמינים בהם?

ת: אינינו חייבים לטרוח לתרץ מאמינים באמונות טפלות. מכל מקור הם המציאות,
מושג של "העדר פסי", כלומר שבתנאי ניסוי הכח הפאראפסיכולוגי נעדר כי אין
אוירה נוחה (נר באישון לילה 256).

**מובן של עין הרע**

ש: מה המובן של עין הרע?

ת: אמונה תפלה הנפוצה אלפי שנים במיוחד מסביב לים התיכון. היא נובעת מהפחד
מהזולת ומהסקה למפרע (Posthoc), כלומר: אדם זה הביט וזמן קצר לאחר מכן הוא
חלה. יש אומרים שמקור אמונה זו בהתנהגותם הטבעית של קופים, ששליטתם זה בזה
מתבטאת במיקוד המבט או להיפך בהפנייתו ממנו Skepdic.com)). מרן הרב קוק
מסביר שמדובר בהשפעה חינוכית שלילית לא מודעת למשפיע ולמושפע. עין איה
ברכות פרק ט אות סב-סג. פנקסי הראיה א עמ' קעז. כדברי הרמב"ם שדרכו של אדם
להיות נמשך אחר ריעיו וחביריו. הלכות דעות ו א. וכן עין טובה, היא הקרנה
חיובית בלתי מודעת למשפיע ולמושפע (נר באישון לילה 251).

ש: האם כששואלים אותי כמה ילדים יש לנו, עליי להוסיף אחרי המספר את הביטוי:
בלי עין הרע?

ת: אין צורך.

\[ונשאל הגר"ח קניבסקי: האם יש לאדם לחשוש מהיזק עין הרע, ומה העצה בזה?
והשיב: בבני ברק אין שולט עין הרע. גם אני אודך ב מח – רשם מ"צ.\]

**התחשבות בעין הרע**

ש: עין הרע, האם יש להתחשב בו? הרי רש"י כותב שזה הטעם שאסור למנות את
ישראל (שמות ל יב).

ת: כמובן שהאיסור למנות הוא איסור תורה ולא עליו אנחנו דנים, אלא על גדרי
ההלכה באשר לעין הרע בכללו. וכבר אמרו רבותינו לגבי זוגות: "כללא דמילתא:
כל דקפיד, קפדי בהדיה, ודלא קפיד, לא קפדי בהדיה" (פסחים קי ב). וכבר נאמר
באיוב: "כי פחד פחדתי ואתיני" (איוב ג כה). ולכן כל מי שאינו מקפיד, אין לו
ממה לחשוש (ירושלמי תרומות ח ג). וכך כתבו כמה ראשונים (נימוקי יוסף סוף
מו"ק מובא בד"מ יו"ד סו"ס תג וספר חסידים תנט). וכן פסק הגר"מ פיינשטיין:
"בענין עין הרע... בדברים כאלו הכלל: מאן דלא קפיד לא קפדינן בהדיה, כהא
דמצינו בזוגות" (אה"ע ח"ג כו).

הקיצור, מלבד מה שנפסק בפירוש, אין לחשוש.

**עין הרע וכישוף**

ש: אימי חולה. האם ללכת לאשה שבודקת אם יש עליה עין הרע או כישוף?

ת: אין כאן דבר כזה. אלא תשובה תפילה וצדקה (שו"ת שאילת שלמה ג קצו).

**צילומי תינוק**

ש: מותר לאפשר לצלם את התינוק שלנו לפרסומות תמורת כסף? יש לחשוש מעין הרע?

ת: מותר. אין בזה שום חשש.

**צוואה**

ש: האם כתיבת צוואה לא עושה לי עין הרע?

ת: ודאי לא. ויש גם סוברים שזו סגולה לאריכות ימים (נר באישון לילה 272).

**מפתחות על שולחן**

ש: במשפחתי נוהגים לא להניח מפתחות על שולחן כי זה מביא עין הרע. האמנם?

ת: שטויות.

**צדיק**

ש: כולם קוראים לי צדיק, ואני יודע שאני לא. היתכן שבגלל זה יהיה עליי עין
הרע?

ת: לא. אין קשר. אבל למד הרבה מסילת ישרים.

**שידוך ועין הרע א**'

ש: אני יוצאת עם בחור שאחיו בחינוך מיוחד, ואמרו לי שהוא הידרדר בגלל עין
הרע?

ת: הבל.

**שידוך ועין הרע ב**'

ש: אני לא מצליחה להתחתן ואמרו לי שיש לי עין הרע?

ת: אין לך כלום (שו"ת אגרות משה אה"ע ג כו).

**מין העובר**

ש: האם יש בעיה לגלות לאחרים את מין העובר? עין הרע?

ת: אין שום בעיה. זה חשבון אישי (נר באישון לילה 249).

