---
title: "לא תעשו אגודות אגודות"
type: "מאמר"
---

## לא תעשו אגודות אגודות

\[אתר מעריב\]

שאלה: מצד אחד אנו שואפים לכך שהציבור שלנו יתפוס חלק יותר ויותר גדול
בהנהגה וינהיג את האומה. ומצד שני הוא בעצמו קרוע בין הפלג הליברלי לפלג
התורני. כיצד אפשר לפשר?

תשובה: יש כמה טעויות בעצם השאלה, ולכן התשובה מיותרת.

טעות א. מי זה הציבור שלנו? כנראה הנך סובר שאלו הדתיים-הלאומיים. לא!
הציבור שלנו זה עם ישראל, עם ישראל כולו. האירופאים, האמריקאים, הרוסים,
היפאנים, אינם הציבור שלנו – גם אם יש להם כמה מעלות. ועם ישראל כולו הוא
הציבור שלנו, גם אם יש בו כמה חסרונות.

טעות ב. יהודי דתי-לאומי שמנפנף שהציבור שלו צריך להנהיג את המדינה, הוא לא
רק טיפוס מתנשא המכונה שוויצר, אלא גם אינו מכיר את המציאות. הוא מרמה את
עצמו שיש אצל הקבוצה הקטנה שלו כל האמת, כל הצדק וכל היושר, ושכל האחרים
אינם אלא כקליפת השם.

לא כן! רק עם ישראל כולו גם יחד יש לו כל המעלות, כי האחד משלים את השני.

טעות ג. בודאי שיש מדרגות בעם ישראל בין אדם לחברו. יש תלמיד חכם ויש עם
הארץ, יש אפילו צדיקים בינוניים ורשעים – ראשי תיבות – ציבו"ר – וכמו כן,
זה תלמידו של זה וזה תלמידו של זה, זה אוחז באידיאל זה וזה אוחז באידיאל
זה. אך אם יצעדו צעד אחד נוסף ויחלקו את עם ישראל קבוצות-קבוצות, אז יגלשו
לשקר מסוכן ביותר, שמרן הרב קוק שלל בכל תוקף במאמרו "מסע המחנות", בדבר
החלוקה הדמיונות למחנה דתי ולמחנה חילוני, שהוא מכנה אותם "שמות הבעל"
(מאמרי הראיה 76).

ולצערנו בימינו יש עוד חלוקות דמיונות שונות ומשונות.

כמובן, אין זה חידוש של מרן הרב קוק. כבר כתב "הגדול ממינסק": "דירשו,
דברו, הורו, למדו, שכך וכך ראוי לעשות בפרט זה וזה, אבל בל תצרפו את כל
הפרטים האלה לכללים, לקבוע שמות, ליצור שיטות, לברוא כתות" (ספר "הגדול
ממינסק" 180).

והמקור הקדום הוא בגמרא: "לא תתגודדו – לא תעשו אגודות אגודות" (יבמות יג
ב). לפי הרמב"ם, זה מפני המחלוקת, ולפי רש"י כדי שלא תיראה התורה כשתי
תורות, וכפי שביאר הריטב"א שם: "בנים אתם לד' אלהיכם, וכיון שאתם בני אב
אחד ואל אחד, ראוי הוא לכם שלא תעשו אגודות אגודות, כאילו יש כאן שתי תורות
ושתי אלוהות".

זה הכלל: לא להשתדל להגדיל כל אחד חצרו ולשכוח טובת האומה כולה, לא לפרוש
מן הציבור, לא ליצור "אנ"ש", לא לבנות כל אחד במה לעצמו, לא לחשוב שהחצוצרה
הקטנה שלו היא כל התזמורת, לא להכות את בית ישראל לרסיסים.

אמרו דרך דרוש "לא אחד בלבד עמד עלינו לכלותנו" – מה שאנחנו "לא אחד בלבד"
זה מה ש"עמד עלינו לכלותנו" (אם הבנים שמחה ג נ בשם ספר פרדס יוסף מהרי"ם
מפאביאניץ). אין קץ לרעות שצומחות מאגודות-אגודות.

אין דתי ואין חרדי, אין אשכנזי ואין ספרדי, אין חסיד ואין מתנגד, אין ימני
ואין שמאלני – יש עם אחד!

העיקר להילחם להגדיל את התורה ולהאדירה, התורה האחת ששייכת לכל האומה,
שגנוזה פנימה בכל האומה כולה,התורה שהיא נשמת האומה.

- פורסם בשאילת שלמה 360

