---
title: "מלאכות שבת 5 (שו\"ת)"
type: "שו\"ת"
---

\[מקורות ע"י הרב מרדכי ציון\]

**דוא"ל לחו"ל בשבת**

ש: מותר לי לשלוח פקס או דואל לחו"ל אם אצלי לא שבת ושם שבת?

ת: כן. כיון שאצלך חול, כמובן אם המקבל הוא גוי, ולא יהודי שמחלל שם שבת
עבור זה. פס"ת רמו ז.

**איפור בשבת**

ש: איזה איפור מותר בשבת?

ת: אבקה יבשה ללא חומרי משחה ושומן מותרת לאיפור הפנים בשבת, כפסיקת הגר"מ
פיינשטיין בשו"ת אגרות משה או"ח א קיב. ה כז. הגר"ע יוסף בשו"ת יביע אומר ו
או"ח לז – שלא נדבק ולא מתקיים אלא מתנדף ונעלם לאחר כמה שעות, דלא כהגרש"ז
אוירבך שמפקפק בשש"כ יד הערה קעב. כמובן, אין לשים אותה על מייקאפ שנמרח
מערב שבת כי אז הפודרה נדבקת.

**תלוש של שקל**

ש: מותר לתת לילדים אחרי חוג תהילים בשבת תלוש שתמורתו הוא יקבל ממתק בשקל
במכולת או שזה מוקצה מדין כסף?

ת: מותר. זה לא כסף אלא אישור שהוא קרא תהילים.

**מפתח אלקטרוני בשבת**

ש: מותר בשבת להשתמש במפתח אלקטרוני בחדר מלון בחוץ לארץ?

ת: לא. אלא להוציא את הלשונית כדי שהדלת לא תסגר, וחפצי ערך לשים במקום
שמור.

**אמירה לגוי**

ש: זה נכון שאם אני צריך משהו בשבת, מותר לבקש מגוי לעשות עבורי?

ת: ודאי לא. אמירה לנכרי אסורה מלבד מקרים יוצאי דופן. אם יש חושך, אסור,
אלא אם כן יש ילד קטן בחרדה. אם אין חימום, אסור, אלא אם כן יש ילד קטן או
חולה או זקן או סבל רב. לחמם מאכלים, אסור (עיין פירושו של הרב על קצשו"ע פ
כז – מ"צ).

**מצלמות בטחון בשבת**

ש: מותר לעבור בשבת במקום בו יש מצלמות בטחון?

ת: כן. דשא"מ בפס"ר דלנ"ל ומתעסק (אורחות שבת א טו לה. ג כו כז – מ"צ).

**דוד חשמל עם ווסת-חום**

ש: האם מותר להשתמש בשבת במים מתוך דוד עם ווסת-חום (טרמוסטט) המגביל את
החום (כגון זה של חברת טרמוביט)?

ת: כן, בתנאי א. שהחום הוא פחות מיד סולדת 45 מעלות. ב. שהדוד מכובה ולא
יידלק בהמשך בעזרת שעון שבת. ספר שמירת שבת כהלכתה א מה.

**משאבת סילוק שפכים**

ש: אנו גרים בדירת מרתף ולכן יש משאבת סילוק שפכים מותקנת בבור ומופעלת על
ידי מצוף, כאשר הבור מלא. האם זה אסור בשבת משום גרמא כי אולי בדיוק באותו
רגע שאוריד מים, הבור יהיה מלא?

ת: גרמא מותר בשעת הדחק וזו שעת הדחק. אבל אין זה גרמא, אלא הדרך הרגילה
להפעלת המשאבה. אבל זה אולי דבר שאינו מתכוון ולא פסיק רישא. וגם ספק פסיק
רישא מותר. אבל נראה שזה דבר שמתכוון כיוון שזו דרך הפעלת המשאבה. אמנם
בשעת הדחק מותר בשינוי כי זה איסור מדרבנן משום כבוד הבריות, שהותר לעיתים
במצב זה כגון קריעת ניר טואלט בשינוי בלית ברירה. פס"ת שמ כח. ואולי זה כן
דרך שאינו מתכוון עם גרמא. לכן מותר בינתיים. אך לכתחילה יש להתקין מנגנון
המשכת מצב של מכון צומת.

**מקרר בשבת**

ש: שמעתי שיש בעיות במקררים חדשים שפתיחה לא רק מדליקה נורה אלא משפיעה על
מערכות אלקטרוניות מורכבות. מה לעשות?

ת: כן. גם מיזוג אוויר ועוד. לכן פנה ל"משמרת השבת" כדי לקבל כרטיס
אלקטרוני שמבטל בשבת את כל המערכות

(עי' שמירת שבת כהלכתה י, יב. שו"ת אגרות משה או"ח ב סח. וסיפר הרב ראובן
פיינשטיין שפעם בימי חול נכנס למטבח וראה אביו הגרמ"פ שוכב על הריצפה,
ופותח וסוגר דלת המקרר כדי ללמוד איך הוא פועל. וראה שו"ת משנת רבי אהרן א
ד, שהכריע הגר"א קוטלר שאסור לפתוח המקרר בכל אופן שהוא, מכל מקום בשנים
מאוחרות כשהתגורר באמריקה נהגו בביתו על פיו לפתוח המקרר בשעה שאין חששות.
אפס לעצמו כפה"נ החמיר גם הלאה. מספר אחד מבחירי תלמידיו: פעם אחת בראש
השנה שחל בשבת, רצה הגרא"ק בהפסקה ללכת אל מטבח הישיבה, ואחד הציע לו ע"מ
לקצר הדרך ושיוכל ג"כ לנוח מעט שיכנס לחדרו בפנימיה ויביא עבורו כוס קפה.
אולם הוא שאל מהיכן יקח חלב, וכשאמר "מן המטבח", סרב, ואמר שאינו רוצה
שיפתחו המקרר בשבילו בש"ק, כי לעצמו המשיך להחמיר בזה. אש התורה ח"ב עמ'
רמט הערה 49 – מ"צ).

**טיטולים עם פס צבע**

ש: האם מותר להשתמש בשבת בטיטולים לתינוק שנעשה בהם פס צבע ברגע שהוא עושה
בהם צרכיו?

ת: כן. זה דבר שאינו מתכוון, ואפילו מתעסק. ובכלל, זה תינוק (ע' שמירת שבת
כהלכתה יח יח הערה ע – מ"צ).

**טלטול במלון בחו"ל**

ש: האם מותר לטלטל במלון של גויים בחו"ל או אסור כי זה מרשות היחיד לרשות
הרבים?

ת: אפשר לשכור את המבנה מן הגוי לענין זה תמורת סכום מועט. גם אפשר לסמוך
על הפוסקים שיש בעל המלון או מנהל או מזכיר ישן שם או אוכל שם בקביעות, זה
ביתו, ואנו אורחיו. עי' שו"ע או"ח שע ח.

**שעון מתמלא**

ש: מותר לצאת בשבת עם שעון יד שמתמלא בעצמו על ידי תנועות היד?

ת: כן. דבר שאינו מתכוון באיסור דרבנן ולא ניחא ליה. מתעסק (וכן פסק בשו"ת
שבט הלוי ג צז – מ"צ).

**מאיץ חימום .E.S.B**

ש: האם מותר להשתמש בשבת במאיץ חימום .E.S.B המחמם את המים ומזרים אותם
לדוד הגדול שמספק את מי הצריכה? האם דינו ככלי שני שרק שומר את המים החמים?

ת: אסור. הדוד הגדול אינו כלי שני אלא כלי ראשון בהיותו מחובר לדוד הקטן,
כי כל פעם שהמים מתקררים בדוד בגדול הם זורמים לקטן וחמים מן הקטן לגדול.
כאשר מושכים מים חמים לרשת, מים קרים נכנסים לדוד הגדול, ומתחממים בו במים
שהוחמו על ידי החשמל כלומר תולדות חמה והם בחום שהיד סולדת, וזה בישול מן
התורה.

ש: ומה הדין אם הדוד הקטן מכובה?

ת: אז מותר בתנאי שמשכו הרבה מים חמים ביום, כך שהמים הקרים נכנסים לתוך
מים קרים (וכן פסק לאסור הרב ישראל רוזן ממכון צומת ורבני בית ההוראה
"דין". ועיין גם שו"ת שאילת שלמה א קסא-קסב. דלא כהגר"ד ליאור, הגר"י יוסף
והגר"י ערוסי – מ"צ).

**מנורת אור-לי**

ש: מותר להשתמש בשבת במנורת אור-לי של מכון צומת?

ת: יש שם תלמידי חכמים, ואם הם מתירים, זה מותר. אך כמובן, זה רק למי שפוסק
שנורת לד אינה מוקצה, אבל יש פוסקים כמו הגריש"א שהיא מוקצה.

**רשימות בשבת**

ש: האם מותר להסתובב בשבת עם רשימת התלמידים בפנימיה כדי לוודא שכולם
נמצאים?

ת: בשקית ניילון מודבקת.

