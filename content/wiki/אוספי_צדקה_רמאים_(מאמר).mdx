---
title: "אוספי צדקה רמאים (מאמר)"
type: "מאמר"
---

## אוספי צדקה רמאים

\[ראיין: הרב מרדכי ציון\]

ש: אם אדם ברחוב שמבקש ממני צדקה ,אני חייב לתת לו? אם אני מסרב, אני עובר
על איסור?

ת: ודאי לא חייב. נפסק בגמרא, ברמב"ם והשולחן ערוך (יו"ד רנא י) שאין לתת
צדקה לאדם, בלי לבדוק אם באמת זכאי ,כי יש רמאים רבים.

ש: לא סומכים על חזקת כשרות?

ת: באופן כללי כן, כאן לא, כי הרמאים מרובים, כמו שלא סומכים על חזקת כשרות
לגבי מי שרוצה להיפטר מצבא בטענה שהוא בנה בית, נטע כרם, נשא אשה או ירא
ורך לבב, אלא עליו להביא הוכחות.

ש: ועד שהעני יביא הוכחות, הוא ימות חלילה מרעב?!

ת: לא. אם הוא טוען שהוא רעב, נותנים לו לאכול מיד, על אף הסיכון שהוא
רמאי, בגלל שזה פיקוח נפש .אבל אם הוא רוצה בגדים, לא נותנים לו בלי לבדוק
– חוץ כמובן, אם עומד קפוא מקור בקוטב הצפוני.

ש: אבל הם מסכנים ומעוררים רחמים! האם לדכא את רגש הרחמים?

ת: לרחם על אלו שמנצלים רחמנות הציבור בעזרת תחכום, אין זה רחמים, אלא
איוולת, הבאה על חשבון העניים האמיתיים שמפסידים כסף זה, שהרי אין לנו
מקורות כסף אין סופיים. ולכן אין לזוז מדברי השולחן ערוך.

ש: ואם אני נותן לרמאי, בכל זאת קיימתי מצות צדקה?

ת: בגמרא בבא בתרא ט ב מסופר על ירמיהו הנביא שהתפלל עםלרשעים שייכשלו בבני
אדם לא הגונים המבקשים צדקה. לאדם יש שכל, ועליו להשתמש בו ולחקור.

ש: אבל מה זאת אומרת רמאים? האם מדובר בעשירים שמתחזים לעניים?

ת: כן. פעם חבר סיפר לי ששאל מקבץ נדבות בתחנת מרכזית שיגלה לו בכנות כמה
הוא אוסף ליום. השיב לו: 3000 שקל ליום...

ש: כל כך הרבה?

ת: זה לא הרבה. פעם אמרתי למפקד המשטרה בכותל שהקבצנים שם אוספים 3000 שקל
ליום. צחק עליי ואמר: 7000 שקל. שאלתיו מנין הוא יודע. השיב: אני מביא אותם
לבית משפט והם מודים. אז אמרתי לו שהם באים לכותל עם מונית. שוב צחק עליי:
האם באים עם רכב יוקרתי שעולה 300,000 שקל. אני מכיר כולם אחד לאחד.

ש: הם קבועים? אני מבחין פרצופים חדשים?

ת: כן. יש גם חד-פעמיים. בחורה שאלה אותי: אמי קבצנית. כשצריך כסף היא
נוסעת לכותל. נרשמתי לאוניברסיטה, נסעה לכותל והביאה לי את דמי הרישום.
סירבתי לקבל. אך היא כופה עליי. מה לעשות? השבתי: קחי את הכסף והחזירי
לצדקה בהדרגה. כמובן, יש גם עניים הגונים אמיתיים אבל הם מעוט קטן.

ש: זה נורא! אבל כיצד נדע מי עני אמיתי?

ת: עני שאתה מכיר אישית. וכמובן בני משפחתך קודמים לכולם. ובודאי הוריך
קודמים לכולם. בגמרא קידושין כתוב שאם הוריך במצוקה, עליך לפרנס אותם,
אפילו אם עקב זה אתה תצטרך לחזר על הפתחים.

ש: ואם איני מכיר אף עני, אז מה אעשה?

ת: פנה לאנשים נאמנים שמכירים עניים, תלמידי חכמים או עובדים סוציאליים, אף
על פי שגם אותם מצליחים לרמות. סיפרה לי עובדת סוציאלית שהיתה מבצעת ביקורי
בית אצל משפחה שרויה בעוני מחריד בצפיפות נוראה בדירת חדר. היא היתה חוזרת
בוכה ועמלה לגייס כספים עבורם, עד שגלתה באקראי שהם גרים בדירה מפוארת ורק
לביקורי הרווחה או נדבנים הגיעו לאותו חדר רעוע.

ש: אבל אני מבין שבאופן כללי אפשר לסמוך על ארגוני צדקה?

ת: ודאי לא. הרבה ארגוני צדקה הם מזוייפים ולא קיימים. יום אחד פנו אליי
בטלפון שאתמוך בארגון שאוסף תרומת עבור עניים שאין להם כסף לניתוח חמור.
השבתי: איני מכיר אותכם. מי תומך בכם? – הרבי מלובביץ! – אם כן, אחתום
בעיניים סגורות, רק שלחו לי את מכתב הברכה שלו. כאשר קיבלתי אותו, ראיתי
שבחתימתו יש א' אחד מיותר, וכן למעלה כתוב: הריי"ץ כלומר הרבי הקודם בתאריך
של השנה. שקרנים גרועים. וכן מעשה בבית התמחוי עבור רעבים שלא היה קיים,
וכאשר באו התורמים לביקור, שכרו אולם והזמינו עניים. בסוף דבר התגלה, היתה
חקירת משטרה וחילול השם גדול.

ש: אבל אם זה ארגון מוכר, אז אפשר לסמוך עליו?

ת: גם לא, כי אולי המנהלים לוקחים רוב הכסף. היה ארגון מפורסם בו 85% מהכסף
הגיע למנהלים. אך ש50% מגיע אין זה נדיר.

ש: גם זו שערוריה. כמה ראוי שיגיע למנהלים?

ת: ראוי לאמץ את החוק במדינת ישראל :מלכ"ר, מוסד ללא כוונת רווח, מוכר כזה
וזוכה להטבות, בתנאי שהנהלה וכלליות לא עולות על 12%, כלומר כל המשכורות,
שכירות משרדים וכולי מלבד מה שמגיע לעניים.

ש: אבל כיצד לוודא שהכל כשר והגון?

ת: צריך פיקוח. אפילו משה רבנו מסר דין וחשבון בפרשת פקודי, כפי שחז"ל
מדגישים, כי יש לקיים והייתם נקיים בעיני אלהים ואדם. ובכלל, חז"ל אמרו שלא
יתן אדם מעותיו לארנקי של צדקה אלא אם כן ממונה עליו תלמיד חכם כרבי חנינא
בן טרדיון, שכידוע היה אחד מעשרה הרוגי מלכות (עבודה זרה יז ב. שו"ע יו"ד
רמט ח). גם הגרי"י נויבירט ניהל קופת צדקה בישרות עצומה.

ש: בעצם יש לוודא שלפחות 88% מהכסף מגיע לייעודו?

ת: בתנאי שייעודו ראוי. פעם ביקשו ממני לחתום על קריאות גדולות לתרום להצלת
נפשות. כיון שרבנים חשובים היו חתומים, סמכתי עליהם והוספתי את חתימתי. אחר
כך נודע לי שזה כולל מתן 10,000\$ לכל תלמיד ישיבה שמסכים לא להתגייס לצבא.
טלפנתי אליהם, הם אישרו, אז ביקשתי שיורידו חתימתי ,אך לא הורידו. שוב
טלפנתי, טרקו את הטלפון, ולא הורידו. שלחתי מכתב דרך עורך דין, אז טלפנו
אליי בטרוניה: למה אתה שולח מכתב של עו"ד, אתה לא יכול לדבר כמו בן אדם...

ש: אני רואה שזה מסובך...

ת: אכן, יש ארגון מפורסם בימינו, בעל פנקסנות כפולה. מי שנותן המחאה, מקבל
קבלה והכל רשום כחוק. מי שנותן מזומן, הכסף הולך לכיס המנהלים. יש שני
מנהלי חשבונות, וסיפר לי זאת מנהל החשבונות של החלק החוקי. אמרתי לו שידווח
לרשויות. השיב שהוא מפחד שיתנכלו לו כי הם טיפוסים אלימים.

ש: זה מאוד מדכא לדעת שיש כל כך הרבה רמאים...

ת: שמעתי מרבנים גדולים ש90% הם רמאים. יש גם אמות מידה שונות מה זה עני.
מעשה ביהודי שדפק בדלת ובקש תרומה גדולה כי הוא עומד להתחתן ואין לו כסף.
אמר לו בעל הבית: במקרה הסתכלתי דרך החלון וראיתי אותך מגיע עם רכב?... –
בודאי, יש לי כסף לקנות רכב, אך אין לי כסף לקנות דירה.

ש: כשהתחתנתי לא היה לי כסף לדירה...

ת: גם אני לא, אך יש מקומות שכך נהוג. ועוד מעשה במבקץ נדבות עבור חולה
אנוש שצריך לעבור ניתוח עם תעודה חתומה כדין. אך את הכסף שלשל לכיסו. וכיצד
התגלה הדבר? הוא דפק בדלת אחת והציג בקשתו. אמר לו בעל הבית: הכל טוב ויפה,
אך החולה כבר נותח מזמן וב"ה הוא בריא. – איך אתה יודע? – זה אני...

ש: ומה עם תכנית התרמה ברדיו?

ת: גם זה בעיה. חלק גדול של הכסף הנתרם הולך לתחנה. סיפר לי אדם שהתרומות
שקיבל דרך שידור לטובת אותה מצוה לא כיסו את התשלום לרדיו.

ש: והתרמה טלפונית?

ת: חלקם הם זיוף .ובאלה שהם אמת, אחוז עצום הולך למתרים טלפונית. יש לתרום
ישירות.

ש: בסיכום יש לבדוק...

ת: יש לבדוק 10 פעמים ועוד 10 פעמים. יצר הממון הוא חזק. יש אורבים לכל
אסון והופכים אותו לגריפת ממון – אלמנה מסכנה, יתומים, חולים. לצערנו, הם
מחכים לאסון, כדי להפיל בפח נשמות תמימות. אוי לנו מה היה לנו. ניזהר
ונתאמץ ונזכה לקיים "ובצדקה תכונני".

- פורסם בשאילת שלמה 407

