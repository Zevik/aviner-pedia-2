---
title: "התרמוסטט"
type: "מאמר"
---

## התרמוסטט

\[מ"ראש יהודי"\]

בשנת תש"ח, שנת קום המדינה, הופיע משהו מופלא לאוויר העולם – "היזון-חוזר!"
אז הומצאה מילת-הפלא הזאת. "היזון-חוזר" התחיל בעצם ממדע הקיברנטיקה על-ידי
המדען וילנר. לדוגמה: אני אופה עוגה. כיצד אדע אם העוגה תיאפה יפה או לא?
כיצד אני יודע מה מידת החום הדרושה לאפייתה? הרי לכל עוגה דרוש חום אחר,
ואינה יכולה לקבל את החום בבת-אחת, אלא בהדרגה, לא לאט ולא מהר מדי. לכן
המציאו מכשיר פלא קטן, המשמש לבקרה ונמצא בתוך התנור: תרמוסטט. כשהתרמוסטט
מתחמם עד טמפרטורה מסוימת – הוא נותן פקודה לנתק את החשמל, וכאשר הטמפרטורה
יורדת – הוא נותן פקודה להדליק; זהו סוד ההיזון-החוזר.

כאשר יש מערכת המורכבת מיסודות רבים שיש קשר ביניהם, אני נותן הוראה לתוצר
הסופי, שבאופן תמידי ידווח לתחילתו על פעולת המערכת כולה, ועל-פי המידע
המתקבל מסוֹפה – תעודכן תחילתה. זה מה שנקרא היזון-חוזר. התהליך טוב גם
למערכות מדעיות-טכנולוגיות, גם לניתוח מערכות צבאיות – מה שנקרא בלשון
הצבאית: הפקת לקחים שלאחר הקרב, וגם למערכות כלכליות-ארגוניות. זה פועל גם
בתחום שמעניין אותנו – חינוך הילדים. אגב, זה מועיל גם בין איש לאשתו וגם
בין אדם לחברו.

כבר אמרנו, לא כולם ניחנוּ בחוש חינוכי מפותח, בחכמה יתרה או בניסיון גדול.
רוב העולם הם בני-אדם רגילים, ועל כן ההיזון-החוזר הוא פתרון מצוין.

כיצד מבצעים זאת הלכה למעשה? כאשר אני משוחח עם הילד – איך אוכל לדעת אם
הבנתי אותו או אם הוא הבין אותי? קודם כל, כדי להבין מה קורה אצלו – עלי
להקשיב. אם לא אדע מה קורה לו – לא אוכל לחנך. לכן הוא מדבר ואני מקשיב.
אבל אולי אין הוא מתבטא נכון? ואולי אני איני מקשיב נכון? יוצא שעלול להיות
כאן דו-שיח של חירשים-אילמים. הוא אילם – ואני חירש.

- פורסם בשאילת שלמה 311

