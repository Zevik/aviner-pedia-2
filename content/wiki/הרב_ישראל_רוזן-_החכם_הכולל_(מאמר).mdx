---
title: "הרב ישראל רוזן- החכם הכולל (מאמר)"
type: "מאמר"
---

צר לי עליך, ידידי היקר רבי ישראל זצ"ל, שעלית למרומים. עוד הרבה היינו
צריכים אותך כאן בתחתיות הארץ.

זה מפליא איך אותו אדם קטן קומה, צנוע, עניו, בעל קול עדין ומבוייש, היה
לוחם אמיץ, בכל הזירות, למען תורתו ועמו, ולא היה עניין כלל-ישראלי שלא נגע
ללבבו.

אפשר להמליץ עליו את הפסוק: "בן איש חי רב פעלים מקבצאל הוא הכה את שני
אריאל מואב והוא ירד והכה את האריה בתוך בּוֹר ביום השלג והוא הכה את איש
מצרי אשר מראה וביד המצרי חנית וירד אליו בשבט ויגזול את החנית מיד המצרי
ויהרגהו בחניתו" (שמואל ב כג כ-כא). ופסוק זה כבר דרשוהו חז"ל (ברכות יח א)
ואנחנו בדלותנו נדרוש אותו על האיש הגדול, הרב ישראל רוזן זצ"ל.

1\. "בן איש חי". תלמיד חכם, רב פוסק, שהתורה היא עצם חייו ואורך ימיו ובה
הגה יומם ולילה.

2\. "רב פעלים". מייסד מכון צומת לטכנולוגיה עם פתרונות הלכתיים
טכנולוגיים. לשם כך הוא הלך ללמוד הנדסת אלקטרוניקה לשם שמים, למען
שהאלטרוניקה תשרת את ההלכה.

3\. "מקבצאל". אכן קיבץ סוגיות עמוקות של תורה-מדינה-חברה בקבצים הגדולים
של תחומין.

4\. "הוא היכה את שני אריאל מואב". הוא התמסר לעניין הגיור, יסד את מנהל
הגיור בו השתדל לעזור לגיור לפי ההלכה. גם לחם ב"חוק הגיור" וראה בו אסון
למדינה.

5\. "והוא ירד והיכה את האריה". לחם בעטו השנונה והנוקבת נגד חיות הטרף של
הטרור, נגד הערבים שאינם נאמנים למדינה א לא אויבים לה, ובירר שיש לנהוג
בהם בתקיפות ולא בהומניות מזוייפת.

6\. "בתוך בּוֹר". ירד לתוך הרובד העממי בדף שבת "שבת בשבתו" בו כתב מאמרים
פובליצטיים למען אמיתה של תורה.

7\. "ביום השלג". קירר את האש היצרית הזרה כאשר פרש מנשיאות מפלגת הבית
היהודי בגלל דוברת המפלגה החיה על פי נטיות הפוכות, שנוהגת נגד הדת אינה
יכולה להיות דוברת של מפלגה דתית.

8\. "והוא היכה את איש מצרי אשר איש מראה וביד המצרי חנית". הוא לחם נגד
אויבי עמנו אשר זממו לפגוע בשלמות ארצנו ולהחריב גוש קטיף נחלתנו.

9\. "וירד עליו בשבט ויגזול את החנית מיד המצרי". כשם שהוא לחם נגד הטרור
הערבי, הוא גינה בכל תוקף טרוריסטים יהודים שרצחו נער ערבי חף בפשע מתוך
סתם חייתיות ולא ראה בזה משום הצדקה וסניגוריא.

10\. "ויהרגהו בחניתו". בחניתו של יראת שמים הוא לחם נגד בוגדי תורה
למיניהם והגביה פרשנות התנ"ך בגובה חז"ל בספריו "אתרי סגולה בגובה חז"ל"
ו"ספר שופטים בגובה חז"ל". יראת שמים!

"סוף דבר הכל נשמע את האלהים ירא ואת מצותיו שמור כי זה כל האדם" (קהלת יב
יג).

תהא נשמתו צרורה בצרור החיים עם כל הצדיקים.

- פורסם בשאילת שלמה 519

