---
title: "מלאכות - כוחות הביטחון וההצלה (שו\"ת)"
type: "שו\"ת"
---

\[מקורות ע"י הרב מרדכי ציון\]

**מעשה שבת**

ש: אני באבטחת ישובים, תושב אחד הביא לנו מזון ברכבו בשבת. מותר לאוכלו?

ת: לא. אך לעשות בחכמה, כדי שלא ייפגע (שו"ת שאילת שלמה א תצט).

**אבטחת נוער בפולין בשבת**

שאלה: נוער ישראלי הנמצא במסע בפולין לן בשבת בעיר גדולה, ומסייר שם רגלית
לבתי כנסת ואתרים קהילתיים שונים. הסיורים האלה מאובטחים על ידי עשרות אנשי
ביטחון ישראליים אשר נוסעים, מטלפנים ומטלטלים אביזרים שונים. האם מותר
הדבר או שיש להסתגר בשבת במלון? מה זה שונה מבתי כנסת בחוץ לארץ המאובטחים
על ידי יהודים חמושים בנשק ומכשיר קשר?

תשובה: ברור שאי אפשר להתיר כמו בארץ מדין כיבוש, כלומר נוכחות רגילה שהיא
המשך הכיבוש. כמו כן, אי אפשר להתיר מדין עיר סמוכה לסְפָר שנוהג גם בחוץ
לארץ, אשר עניינו הגנה על אזור מגורים של אוכלוסיה יהודית מפני פורעים
(עירובין מה. שו"ע או"ח שכט ו), שהרי מדובר כאן במטיילים.

אלא אולי יש להתיר מדין הבא במחתרת, ש"רשות יש לכול להרגו, בין בחול בין
בשבת" (רמב"ם גניבה ט ז). אין אומרים לאדם: וַתר על כספך כדי להימנע מחילול
שבת ומהריגת אדם. כך כותב הגרש"ז אויערבאך: "לא מצאנו בשום מקום שחייב אדם
ליתן כסף לרודפים כדי להציל חייהם של הרודפים אפילו אם מונע בכך את בעל
הבית מחילול שבת הנעשה בהיתר מחמת פיקוח נפש". "מותר להכניס עצמו למצב של
נרדף ולחלל אחר כך בהיתר את השבת כדי למנוע גזילות ורציחות בשבתות וימים
טובים" (שו"ת מנחת שלמה ח"א סי' ז סע' ב). אפשר לסמוך על דבריו הן לגבי
אבטחת יהודי חוץ לארץ, הן לגבי מטיילים מהארץ, שאינם חייבים לוותר על
תפילתם וטיולם.

ובכל זאת קשה משתי סיבות:

א. דברי הגרשז"א הם חידוש: "ברור הדבר שאם רבים יתנהגו כמגן אברהם סימן שפט
ס"ק ה לוותר על ממונם בשבת, יתרבו ודאי גנבים ורודפים בשבת, ביודעם שביום
זה יתנו להם לבוז ממונם של ישראל" (שם). אבל זו דעתם של המגן אברהם, המשנה
ברורה, הגר"ש גורן (עיין משיב מלחמה ב נז עמ' כו) ועוד אחרונים, והגרש"ז
חולק עליהם.

ב. כל זה נאמר כאשר אדם מוותר על מה שיש לו, כגון יהודי מחוץ לארץ שמוותר
על חייו הנורמליים של הליכה לבית כנסת מחמת איומים (מה שגם משיק לדין של
עיר הסמוכה לספר) ולא מטיילים שאין אצלם הפסד אלא מניעת רווח. המקל יש לו
על מה לסמוך והמחמיר תבוא עליו הברכה.

**חייל שלא הגיע לביתו לפני שבת**

ש: חייל יצא מבסיסו בערב שבת וראה שלא יספיק להגיע לביתו לפני שבת. הוא הלך
לבסיס אחר ולא היה לו זמן להתקשר למשפחתו. המשפחה דאגה, התקשרה לצבא והצבא
שלח חיילים רבים לחיפושים. האם במצב כזה מותר לחייל להתקשר למשפחה בשבת
להודיע היכן הוא נמצא?

ת: מותר וראוי. מצינו בגמרא שבת (ד, א), בתוספות (שם ד"ה וכי) ובמג"א (ס' צ
ס"ק ל) שאומרים לאדם לחטוא חטא קל, כדי שלא יבוא לחטא חמור. אם הוא היה
מתקשר הרבה חיילים אחרים לא היו צריכים לחלל את השבת.

**משמרת שבת**

ש: אני מתנדב במגן דוד אדום. אם יש לי משמרת בשבת, האם עדיף לעשות בעצמי או
להחליף עם חילוני?

ת: להחליף, כי כך הוא יחלל שבת בהיתר (שו"ת אגרות משה או"ח ד עט. דלא
כהגרש"ז אוירבך, שש"כ לב הערה קכה).

**שירות במשטרה**

ש: האם מותר לשרת במשטרה על אף פעילות בשבת משום פיקוח נפש?

ת: מותר ומצווה, כמו בצבא (עיין שו"ת עמוד הימיני יז לגר"ש ישראלי).

**חזרת שוטר בשבת**

ש: האם מותר לשוטר אחרי מילוי תפקידו בשבת לחזור עם רכבו?

ת: כן. בגלל 4 נימוקים: א. יש מתירים ליוצאים להציל לחזור באיסור תורה שמא
אתה מכשילן לעתיד לבוא. שו"ת ריעב"ץ קלב. חת"ס או"ח רג. ח"ו צט. \[וכתב
בגשר החיים פ"ד סק"ט שרופא העומד ליד חולה ביציאת הנפש, אינו צריך לקרוע את
בגדיו, כי אחרת לא ירצה להיות רופא. ולאותה סברה, הגרי"ש אלישיב פסק שרופא
שהעירו אותו באמצע שנתו להציל לא צריך לרוץ בבגדי שינה אלא יכול להתלבש. קב
ונקי סי' תנד – רשם מ"צ\]. ב. יש חשש שלא ירצו להתגייס למשטרה אם יפסידו
שבתות בבית. ג. יש חשש שיתרשלו אם נקראים, הן באופן מודע הן באופן לא מודע.
ד. עצם הנסיעה חזור עם נשק נחשבת סיור בטחוני מותר גם אם אינו מופיע
ברשימה. חלק מהנימוקים האלה טובים גם לקצין בקבע ושאר שרותי בטחון, וכן
רופא ואחות. כמובן אם אפשר להשאר במקום או לחזור עם גוי, ודאי עדיף. ועיין
שו"ת אגר"מ או"ח ד פ. ה כה. אורחות רבנו ח"א סי' ריג בשם הגרי"י קניבסקי
בשם חזו"א. גרי"ז מבריסק מובא באסיא נו 64. תשובות והנהגות ג קה. ד פ. עמוד
הימיני יז.

**גנבים בשבת**

ש: האם מותר לחלל שבת כדי למנוע גניבות?

ת: כן. מדין פעילות משטרה בשבת שאם לא כן, יהרסו את כל המדינה. עיין שו"ת
עמוד הימיני יז לגר"ש ישראלי. וכן מדין הבא במחתרת שמותר להורגו והוא הדין
לחלל שבת. עיין שו"ת מנחת שלמה א ז ב לגרש"ז אוירבך.

**הצלת גוי**

ש: האם מותר לחלל שבת כדי להציל גוי?

ת: הלכה למעשה – כן.

\[כתב האדמו"ר מצאנז: "לא מצינו שמחללים שבת רק משום סכנת נפשות ישראל, אבל
משום חשש שנאת גויים לא מחללים שבת באיסור דאורייתא, אך המנהג ברופאים
שמקילים, ושמעתי שהוא מתקנות ארצות להתיר להם, אבל לא ראיתי זה בספר". שו"ת
דברי חיים ב או"ח כה. ומובא בפסקי תשובה נג. עיין שו"ת חתם סופר חו"מ קצד.
שו"ת אגרות משה או"ח ד עט – רשם מ"צ.\]

**שמירה בשבת**

ש: מותר לחלל שבת כדי לשמור רכוש בנגב מפני גנבים בדואים?

ת: כן. כמו משטרה. היזקא דרבים. עי' שו"ת עמוד הימיני (ס' יז). וגם המשך
כיבוש הארץ (עיין שו"ת שאילת שלמה א קצג).

**נסיעה בשבת**

ש: בסוף נסיעה ברכב לצורך פיקוח נפש, מותר לכבות את המנוע?

ת: כן. מסוכן להשאיר מנוע דולק. גם מאפשר גניבה כולל על ידי מחבלים או סתם
גנבים מסוכנים. אך לכבות בשינוי.

