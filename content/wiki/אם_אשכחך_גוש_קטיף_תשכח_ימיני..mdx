---
title: "אם אשכחך גוש קטיף תשכח ימיני."
type: "מאמר"
---

## אנו מקבלים עול מלכות שמים

\[הרב שלמה אבינר\]

אנו מקבלים עול מלכות שמים

שמע ישראל ד' אלהינו ד' אחד

שמע ישראל הארץ הזאת שלנו.

הארץ הזאת - אחת.

אם אשכחך ירושלים תשכח ימיני

אם אשכחך גוש קטיף וכמובן צפון השומרון

תשכח ימיני.

ירושלים וכל ארץ ישראל - מקשה אחת

כך אומר העם הקדוש היושב בציון

כך סבור העם הטוב עם הלב החם.

ועל כגון זה אומר רבנו הרב צבי יהודה:

"הממשלה בשביל העם

ולא העם בשביל הממשלה".

הרי זה ציור סוריאליסטי קפקאי

שכל החורבן הזה חלילה, בידי אדם אחד

באופן כוחני, תככני, ולא מוסרי.

לו מחר ראש ממשלתנו מתפטר

הצעד הראשון של הנהגת העם - הוא משאל עם

ואז בכל כלי התקשורת

היינו רואים בעליל היכן נמצא הרוב

כי בינתיים הרמטכ"ל דיבר, לכן פוטר.

ראש השב"כ דיבר - אף הוא פוטר.

אבדה חכמת חכמים ובינת נבונים תסתתר.

ראש הממשלה מיואש ומפוחד

מכנופיית גנגסטרים קטנה.

אינו מאמין בכוחה של האומה

ושוכח איך בחומת-מגן פעל בגבורה

מחשב בגידה באומה ובארצה

שלא תצמח ממנה שום טובה

רק סיכון של טילים על נתניה ועפולה.

ראש הממשלה נעול על משימה בלתי אפשרית,

לא טכנית, ולא מוסרית.

ממשלה עיוורת וחרשת

שאינה רואה שאחרי אלפיים שנות גלות

קמנו מן האפר, קמנו לתחייה!

ממשלה עיוורת שאינה יודעת מה קורה בגוש

ממשלה בהתנתקות נפשית.

הקשיבו לי אחיי ואמרו לי אתם

מה הנכם חושבים על מה שאספר לכם.

ועדה חשובה מהכנסת ירדה לגוש קטיף

נערך לה סיור ממצה בכל חלקי הגוש

לאחריו אמר חבר כנסת אחד בהתפעלות:

באמת מפעל אדיר ועצום

אבל איפה הקרוואנים לפינוי?

לא ייאמן! אתה רוצה לזרוק אנשים לרחוב

ולהרוס מפעל חיים,

אתה לכוד במונחים הפוליטיים

ושכחת שיש שם בני אדם עם סיפור חיים!

ואתה עומד להביא עליהם טרגדיה

עליך לחזור בתשובה

על הממשלה לחזור בתשובה

וכמו תמיד על כולנו לחזור בתשובה

ובע"ה יתקיימו דברי רבנו הרב צבי יהודה

"על חומת הפלדה וסלע האיתנים של כולנו -

בנערינו ובזקנינו, בבנינו ובבנותינו של גופותינו ונפשותינו

\- יתפוצצו ויתנדפו כל קורי העכביש הטיפשיים והדמיוניים

של גזלני עולם

אל מול עצת מלכו של עולם ועולמים

קורא הדורות

האומר לירושלים תושב

ולהרי יהודה ושומרון, יריחו, סיני והגולן -

תיבננה" (להלכות ציבור)

אנו הולכים עם העם שלנו, עם המדינה שלנו

ועם הצבא שלנו

אנו נאמנים וגם מאמינים.

עלה נעלה וגם נוכל.

