---
title: "צורכי האדם הבסיסיים"
type: "מאמר"
---

## צורכי האדם הבסיסיים

\[מ"ראש יהודי"\]

לאדם, כמו לתינוק, כמו לילד, ישנם שלושה צרכים בסיסיים: קיום, אהבה והערכה.

**א. קיום** – אכילה ושתייה, טיפול בבריאות וכו'. כל זאת תכף עם היוולדו.

**ב. אהבה** – גם אהבה ניתנת עם הלידה. תחושת-אהבה ושייכות, תחושה שאוהבים
אותו מאוד ומעוניינים בו. מאוחר יותר, זה הופך לצורך אישי.

**ג. הערכה** – זו באה עם התפתחות המוח. הערכה הישגית. לאדם יש צורך
בהישגים. איננו אומרים שהישגיות היא אידאל. אנחנו מדברים כאן על צרכים, לא
על ערכים. כשם שאכילה היא צורך, כך הישגיות היא צורך. הוא הצליח לסגור את
הרוכסן, צריך לומר לו: "יפה מאוד, יישר כוח, הצלחת, כל הכבוד!". על-ידי כך
בונים בו הערכה עצמית – שגם היא צורך. מתוך שאנחנו מעריכים אותו, הוא מעריך
את עצמו.

יש המקשים: האם לא יביא הדבר לידי גאווה? האמנם הערכה עצמית איננה בעצם
גאווה?

תשובה: לא, זו אינה גאווה! לא מצד השורש, ולא מצד התוצאה. מצד השורש; יש
לכוון כל צורך אל דרך האמצע (רמב"ם, הלכות דעות א. שמונה פרקים ד). דרך
האמצע היא דרך הקודש, דרך ד', דרך הטהרה. הערכה יתרה זו טומאה, זו גאווה,
וגם הערכה חסרה זו טומאה. אין לזלזל בערך עצמו. אסור לזלזל באחרים, ואסור
לזלזל בעצמו, במתנה שניתנה לו מאת ד' – עצמיותו. אדם שאינו מודע לחסרונותיו
– זה אסון, אך אדם שאינו מודע למעלותיו זה אסון חמור אפילו יותר.

- 

נלקח משאילת שלמה 207

