---
title: "ביטול פגישה ראשונה (מאמר)"
type: "מאמר"
---

**שאלה:** האם מותר לבטל פגישה ראשונה עם בחור אחרי ששמעתי מידע שלא מתאים
לי?

**תשובה:** אם את יודעת שאינך מעוניינת בבחור אין טעם להיפגש. ברור שהייתה
כאן טעות בכך שלא בדקת עד תום לפני הפגישה הראשונה נתונים ובגללם אינך רוצה
להיפגש, אבל לא בגלל טעות אחת צריך טעות שנייה. להיפגש איתו כאשר את אינך
מעוניינת סתם יגרום צער וזו אונאת דברים.

זה דומה לאדם שנכנס לחנות כאשר הוא יודע מראש שהוא לא מתכוון לקנות. אם הוא
לא יודע והוא בודק, זה בסדר, אנחנו לא חייבים לקנות. אבל אם הוא יודע מראש
שהוא לא יקנה אסור להיכנס, כי הרי זה מטפח תקוות אצל המוכר וגורם לו צער.
ק"ו כאן, הבחור עשוי להתעניין ומתעוררות לו תקוות, וכשאת אומרת לו: 'לא',
סתם גרמת לו צער מיותר.

לכן, ניתן לבטל את הפגישה הראשונה. אלא שיש למשוך את האשם על עצמך. לא לומר
לו שאת לא רוצה להיפגש איתו בגלל שבדקת ומצאת דברים שאינם מתאימים, זה פוגע
מאוד. אלא אמרי לו: סליחה, חשבתי להיפגש אבל עכשיו אני במצב רוח רגשי שאינו
מתאים לפגישה. או אמרי שפתאום נפלה עליך אחריות במשפחה או בעבודה. משכי את
האשם על עצמך ובקשי סליחה על הפגישה שבוטלה כדי שהוא לא יפגע. ונקווה שהוא
ימצא, ואת תמצאי, וכל אחד יבנה בית נאמן בישראל.

