---
title: "העלמת מס (מאמר)"
type: "מאמר"
---

## העלמת מס

\[הרב שלמה אבינר\]

**שאלה:** מה לעשות אם המעסיק שלי מעלים מס, המותר לי לעבוד שם? וכן, האם
מותר לי לקנות בחנות המעלימה מס?

**תשובה:** העלמת מס היא גזל. אין הבדל בין גוזל מיחיד לגוזל מרבים. הרבים
משלמים מס תמורת שירותים שונים במדינה, והמעלים מקבל בגזלה שירותים שהוא לא
שילם עליהם. עתה, אם הנך שותף בהעלמת המס, כגון מוכר מוצרים בלי להוציא
חשבונית, אז לא רק המעסיק שלך מעלים מס, אלא אתה בעצמך מעלים מס, כלומר
גוזל. לכן, הנך חייב לומר למעסיקך שאינך יכול להיות שותף לאותו גזל, וזאת
אף אם יזרוק אותך מן העבודה.

אסור לאדם לעשות עברה, גם אם פרנסתו תלויה בכך. מצוה – אין אדם חייב לקיים
אם אין לו כסף, כגון שאין לו כסף לקנות תפילין. לא כן לגבי עברה, שאסור לו
לעשותה גם אם יפסיד כסף רב (שו"ע או"ח תרנו). לעתים, חכמים התירו איסור
דרבנן במקרה של הפסד מרובה, אבל זה רק במקרים יוצאי דופן, וגם כאן לא מדובר
באיסור דרבנן, אלא באיסור מן התורה לגנוב. לכן, אם מחייבים אותו להיות שותף
לגנבה, עליו לעזוב את המקום.

אמנם, אם אינו שותף, אך הדבר ידוע לו, הרי זה ככל אדם היודע על העלמת מס.
האם יש חובת דיווח? על פי החוק יש חובת דיווח רק על דבר פלילי, כגון רצח,
מכות או גזל(!). אבל האם על פי ההלכה יש חובת דיווח? כן. מדין החזרת אבדה.
יש להחזיר את הכסף שנגזל מן הרבים. או מדין אל תעמוד על דם רעך. הרמב"ם
מסביר שאין זה רק אם אדם א' רוצה לגזול אדם ב', אלא גם אם אדם א' רוצה לנשל
מכספו אדם ב'. לכן מי שיודע עדות חייב להעיד, קודם כל מדין חובת עדות, אך,
מוסיף הרמב"ם, גם מדין לא תעמוד על דם רעך. אם כן, לפי ההלכה, כל היודע על
העלמת מס, בין של מעבידו, בין של כל אדם אחר, חייב לדווח, כדי להציל את
הנגזל.

אבל זה דין מסובך, כי בכך אנחנו נכנסים להלכות לשון הרע, ובספר חפץ חיים
מבורר שכדי לספר רע על מישהו, יש צורך בתנאים: שזה לתועלת, שהמספר מכוון
לתועלת, שאי אפשר להשיג באופן אחר את התועלת ועוד. סוגיה מסובכת. כמובן
איננו מדברים על אדם שעובד מטעם מס הכנסה וחייב לבדוק שמירת החוק, שבוודאי
מצווה גדולה עושה. אבל באשר לאדם רגיל, זה נושא מסובך, כי חוששים שתשתרר
במדינה אווירה שכולם יתחילו לדווח על כולם. נושא מסובך, גם לאזרח, גם
לעובד.

אך אין לאסור על עובד לעבוד אצל מעסיק שעושה דבר בלתי חוקי, אם הוא בעצמו
אינו מעורב בזה, כמו שאין לאסור עליו אם המעסיק מחלל שבת אבל לו אין בזה יד
ורגל. הרי לא קל למצוא פרנסה.

באשר לקנייה בחנות המעלימה מס, או קבלת עבודה ושירותים מאדם המעלים מס, יש
שלושה מצבים. א. אין הקונה חייב לבדוק אם מתנהלים ספרים כחוק ולדרוש
חשבונית, לא על פי החוק ולא על פי ההלכה. אמנם הדורש חשבונית בכל תוקף, זו
מצות עשה, אך אין חיוב. ב. אם נודע לו שהמוכר או מבצע העבודה מעלים מס,
אסור לקנות אצלו, מדין קונה מן הגזלן, שהוא מבחינה מסוימת שותף בגזל. הרי
אם הגזלן לא ימצא למי למכור, הוא יחדל לגזול, כמו שאמרו חז"ל: לא העכבר
גונב אלא החור גונב. אם לא יהיה לעכבר חור להחביא, הוא לא יגנוב. ג. אם
המוכר מציע לך הנחה אם תשלם במזומן ולא תדרוש חשבונית, אז אינך רק מסייע
לגזלן אלא הנך בעצמך גזלן. שניכם גזלנים, שותפים לגזל, המחלקים ביניכם את
הגזלה.

אגב, סיפור קטן. אדם אחד המציא פטנט שהכניס לו כסף, ואחרים גנבו לו את
הרעיון והרוויחו על חשבונו. הצעתי לו לבקש מרבנים שיכתבו שאסור לגנוב ממנו
את רעיונו. השיב: יש לי ניסיון רב בזה, אנשים שומעים לרבנים בהלכות כשרות
אך לא בהלכות גזל, הם גונבים זכויות יוצרים וגונבים מס הכנסה.

עצוב מאוד.

חזק ונתחזק.

