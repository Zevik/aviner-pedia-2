---
title: "הרב התיר יצירת יתום?"
type: "מאמר"
---

## הרב התיר יצירת יתום?!

שאלה: במוסף שבת הירושלמי של ידיעות אחרונות י' בשבט כתוב שהרב התיר הורות
משותפת ללא נישואים: "על השאלה מה יהיה דין הילד, והאם הוא יהיה ממזר...
פניתי לרב אבינר והוא אמר לי שאין בעיה כאשר התורם הוא יהודי ידוע". האם זה
נכון?

תשובה:

ודאי לא! זה רק חלק מן התשובה. ואין זה מן היושר לייצר ציטוטים מקוטעים.

יתום הוא הדבר הכי עצוב שמתואר בתורה ושקיים בעולם. יתום מאם וכן יתום מאב,
כי לתינוק ולפעוט ולילד ולנער המתבגר שניהם חיוניים. לצערנו לעיתים אבא
נפטר במלחמה או ממחלה או תאונה או פיגוע ואין לתאר את אומללות הילד או
הילדה.

מדברים על זכות להוֹרוּת של רווקה. אבל האם לתינוק אין זכויות?! אין לו זכות
טבעית לאבא?

מדברים על חוק חירות האדם וכבודו עבור אותה רווקה. ולילד אין חוק חירות
האדם וכבודו? זו לא חירותו שיהיה לו אבא? זה לא כבודו שיהיה לו אבא? אולי
המתנכלים לאושרו של הילד שכחו את הסיפור של ילד כזה שפעם חזר מן הגן מבויש,
מדוכא ושטוף דמעות וסיפר שהילדים לעגו לו: אין לך אבא! אין לך אבא!

מדברים על זכות רווקה לממש את עצמם. ולילד אין זכות לממש את עצמו! אין לו
זכות לאבא!

ולכן אנו אומרים לכל המתפלספים: קצת אנושיות, קצת תורה, קצת התחשבות, קצת
לב רגיש.

אם כן, מה צריכה לעשות בחורה מבוגרת שלא התחתנה, והשעון הביולוגי מתקתק?
האם לקבל תרומת זרע? יש לפסול את האפשרות מכל וכל, אך לא בשל קשיים הלכתיים
אשר ניתנים לפתרון, אלא מפני שזה לא מוסרי, וזה בעצמו איסור הלכתי מן היותר
חמורים.

לצערנו עומדת לפנינו בעיה לא פתירה: זה לא מוסרי כלפי הילד. ילד צריך אבא
ואמא. כך ברא הקדוש ברוך-הוא את עולמו. אנחנו יודעים שיש אלמנות, ויש גם
גרושות – אבל זו באמת טרגדיה. אך בודאי אין ליצור מצב כזה לכתחילה. ילד
צריך אבא ואמא !

ומה לגבי מצוקתה של הרווקה המבוגרת? אנחנו מבינים שהבחורה רוצה להתחתן,
וצמאה להעניק אהבה ליצור קטן וחמוד - אבל למה מראש לייצר ילד למשפחה
חד-הורית? הוא יהיה מסכן, זה לפעמים גרוע מאב שמת, כי לילד כזה יש לפחות
דמות אב. כך גם בגירושין – האבא נמצא בעולם. אך לילד מתרומת זרע – אין לו
כלום. ילדים שנולדו מתרומת זרע תעוררים לפעמים בלילה, ובוכים: אבא, אבא.

- פורסם בשאילת שלמה 374

