---
title: "ישיבה עם מעט תלמידים"
type: "שו\"ת"
---

שאלה: מה הערך להקים הרבה ישיבות עם מעט תלמידים כמו הישיבה בקבר רחל?

תשובה: כתב הג"ר משה צבי נריה בשירו: "ישיבות נקים בכל מקום בעיר ובכפר,
בעמק ובהר, בצפון ובדרום וגם בלב המדבר" (שיר "בראשית היתה מחשבה"),
ובדורות האחרונים הוסיפו לשיר: "וגם בשטח המשוחרר". ללמוד בכל מקום, גם
בהיותנו בכל מקום נקרין תורה, ובכל מקום ניתן מה שקיבלנו.

אנחנו צריכים להקים ישיבה בכל מקום, כי התורה היא הלב של החיים. הישיבה או
בית מדרש, הם מעיין של קדושה, טהרה ודבקות אלקית. לכן צריך להקים ישיבות
בכל מקום ואז אנשים יבואו ללמוד. לא משנה אם יש מעט תלמידים או הרבה
תלמידים. איפה כתוב כמה תלמידים צריכים להיות בישיבה? רבי עקיבא היתה לו
ישיבה עם 24,000 ואחר כך מתו, והקים ישיבה עם חמישה תלמידים. ומהחמישה
התלמידים האלה קמה כל התורה של כל עם ישראל.

הרב מרדכי פירון, הרב הראשי לצה"ל לשעבר, מספר: בגיל שש עשרה בשנת ת"ש,
עליתי לארץ. היו בארץ שלוש ישיבות, כל ישיבה עשרים תלמידים, עשרה אברכים
עשרה רווקים, עשרה אברכים מיואשים מה הם יעשו בחיים, עשרה רווקים מיואשים
מי יסכים להתחתן עם אחד כזה שהצפי שלו להיות אברך ישיבה. הלכתי ללמוד
בישיבת מרכז הרב, גם שם היו עשרה אברכים מיואשים ועשרה רווקים בדרך. שאלתי
את רבנו הרב צבי יהודה, כמו ששואל כל תלמיד שיעור א': הרב, מה מיוחד בישיבה
שלך? אמר: הישיבה שלנו היא הישיבה של הכהן הגדול. אמרתי שזה ממש לא נראה
ככה. אמר: זה לא נראה ככה אבל רוחו של הכהן הגדול מרחפת על הישיבה הזאת.
ובסוף, מהעשרים היו חמישים, שמונים, ומאה ומאתיים ומאות ואלפים, ומהישיבה
הזאת נולדו הרבה ישיבות, ועכשיו כל הארץ מלאה עם ישיבות שנולדו מהישיבה של
מרן הרב קוק, וגם אולפנות ומדרשות. יש עשרות אלפים שלמדו בהם.

עכשיו יש עשרים תלמידים, ויהיו שלושים, מאה, אלפים, עשרות אלפים. אנחנו לא
ממהרים, לאט לאט תגדל ותגדל.

- 

פורסם בשאילת שלמה 413

