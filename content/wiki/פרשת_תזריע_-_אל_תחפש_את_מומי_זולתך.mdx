---
title: "פרשת תזריע - אל תחפש את מומי זולתך"
type: "מאמר"
---

## פרשת תזריע – אל תחפש את מומי זולתך

\[עריכה: יוסף אברמסון\]

בדד ישב מחוץ למחנה מושבו. בשנת תר"ח פרצה בווילנה מגיפת החולירה. כרגיל,
בשעת צרה, התחילו היהודים לחפש ולחטט אחרי חטאיהם ולפשפש במעשיהם. בא מחפש
חטאים כזה אצל ר' ישראל מסלנט. וסיפר לו כי בביתו של פלוני ופלוני נעשים
מעשים אשר לא יעשו. אמר לו ר' ישראל סלנטר. את המצורע שלחו מחוץ לשלוש
מחנות. כי לפי חז"ל צרעת באה על חטא לשון הרע (ערכין טז). איסור לשה"ר אינו
בגלל הפצת דברי שקר. אלא בגלל שמחפש חטאים רק אצל אחרים, אצל הזולת. אנו
אומרים לבעל הלשה"ר אם אתה אומן גדול למצוא חטאים "צא מחוץ למחנה"! תתמודד
עם עצמך ותמצא את החסרונות שלך ואת העוונות שלך!

גם אדם עם אשתו. עליו לחפש את עוונותיו ולא את העוונות של בן זוגו/ של בת
זוגתו. תמיד אומרים ווידוי בגוף ראשון: "אשמנו בגדנו" ולא בגוף שני: "אשמת
בגדת". אמנם בנישואין יש צורך בביקורת נפשית. אבל זה רק אם השני מסכים. לא
ללחוץ על השני בביקורת. צריכים לשאול אותו אם הוא רוצה לשמוע.

- פורסם בשאילת שלמה 327

