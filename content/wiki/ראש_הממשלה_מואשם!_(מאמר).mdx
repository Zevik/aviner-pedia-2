---
title: "ראש הממשלה מואשם?! (מאמר)"
type: "מאמר"
---

שאלה: כיצד יש להתייחס לתופעה שבזמן האחרון התקשורת וגם כמה חברי כנסת
מבצעים לינץ' ציבורי בראש הממשלה? זה אפילו לרצח, כלומר רצח אופי שלעיתים
הוא גרוע מרצח ממש!

תשובה: זו הזדמנות גדולה ללמד את עצמנו שני כללים גדולים, מוסריים,
ציבוריים ששייכים לאו דווקא לראש הממשלה, אלא לכל אדם.

כלל ראשון, אין להאשים אדם במאומה טרם הוכח סופית שכן הוא. המשטרה צודקת
בכך שהיא בודקת, חוקרת ועוצרת אם יש הכרח בדבר. זו חובתה להתייחס לכל תלונה
ולברר אותה נאמנה. אבל בל נשתבש במושגים ונפסוק אם פלוני מוגדר כחשוד שהוא
כבר פושע. חשוד פירוש שיש חובה לחקור וללא משוא פנים. אך טרם הוכח דבר, כל
אדם, מדינאי או אזרח, הוא בחזקת חפות באופן מוחלט.

וכדאי להרחיב שהחשיבה המדעית בכלל מבוססת על כך שכל דבר שלא הוכח לא יתקבל.
זכורני בילדותי ששמעתי אדם מדבר בקול רם בטלפון ציבורי: אדוני, אני
קרטזיאני (תלמיד של הפילוסוף הצרפתי הגדול דקארט, אבי החשיבה הביקורתית),
לכן לא אוכל לקבל דבר טרם הוכח שכן הוא.

כלל שני, יש איסור חמור של לשון הרע, כלומר סיפור דברים שליליים על אדם
אפילו הם אמת. איסור זה הוא לא רק איסור חמור מבחינה רוחנית, מוסרית ודתית
אלא הוא גם תופעה המאיימת לפורר ולהחריב את החברה. ברומא העתיקה, אדם
שהוציא דיבה היה נידון להגליה, לא בגלל שהרומאים היו אנשים קדושים, אלא
מפני ששקדו על בריאות החברה וליציבותה.

ולכן כאשר אדם נחקר, בין שהוא מדינאי בין שאינו מדינאי, יש איסור חמור
לגלות את הדבר ולהפיצו תפוצת נאטו.

נוסיף טהרה, נוסיף הגינות, נוסיף רגישות, נוסיף אהבה.

- פורסם בשאילת שלמה 535

