---
title: "לשוב לספר 'אורות' (מאמר)"
type: "מאמר"
---

מטרת עם ישראל היא לא רק קדושת הפרט, אומר המהר"ל (נצח ישראל פרק יא), אלא
קדושת הכלל והפרט. חסידי אומות העולם וצדיקי אומות העולם גם קיימים אצל
הגויים.

קדושת הכלל פירושה: ואעשך לגוי גדול, ממלכת כהנים וגוי קדוש.

זאת היתה עבודתנו בתקופת בית ראשון, אך בסוף תקופה זו, כאשר אותות החורבן
כבר ניכרו מרחוק, תלמידי חכמים גדולי עולם עברו בזמן ירמיהו הנביא ויאשיהו
המלך הכנה לטפל בקדושת הפרט (הקדמת קדמת עמק לנצי"ב לפירושו על שאילתות רב
אחאי גאון). וכך נמשך במשך תקופת בית שני (למהלך האידיאות בישראל למרן הרב
קוק).

עתה בחסדי ד' אנו חוזרים לארצנו, קמה תנועה ציונית אדירה מלאה אורות
ומחשכים שמחזירה אותנו לחוף מבטחים (אורות עמ' לח). אך כיצד נגביר את האורה
ונתגבר על החושך? איפה תמצא את ספר מסילת ישרים של כלל ישראל? והתשובה :
הוא נגנז בספר הזוהר, בו יוכלו למצוא אותו לעת מצוא, ויותר מאוחר סודר
בכתבי האר"י ז"ל. אם כן לכאורה זאת התרופה: נלמד נסתרות. ודאי לא! עיין
במשנה חגיגה (פרק ב) שסתרי תורה מיועדים ליחידי יחידים וכן נפסק בשולחן
ערוך בהלכות תלמוד תורה שלא כל אחד ילמד נסתר אלא בודדים.

ההמון הרחב, במקרה הטוב אינו מבין כלום בסתרי תורה, ובמקרה הגרוע מבין לא
נכון, מה שמביא נזקים עצומים.

אלא מה? זה מלבב - כמו סמים. אבל בכל זאת יש להיות רציני, לא כילד שרוצה
הכל מתוק, ולדעת שבעולמנו לא ניגשים לשום דבר בלי הכנות מתאימות.

ההכנה ללימוד נסתרות היא לימוד עמוק של הצד הנגלה של התורה, כולל לימוד
עמוק של ספרי אמונה ויחד עם זה מידות טובות תרומיות.

אז איפה המון בית ישראל ימצא אור פנימי? לא במיסטיקה זולה בצירוף כריזמה,
הן אשכנזית, הן ספרדית – אלא בלימוד עמוק של ספרי אמונה, בהם טמונים אותם
סתרי תורה, אך מתורגמים לשפה רגילה.

מכאן נחזור לעניינינו: איפה ספר מסילת ישרים של כלל ישראל? זהו ספר
'אורות', שבו ציין רבנו הרב צבי יהודה בהקדמה, שהוא קודש קודשים, כלומר
מטפל בקדושת האומה הקמה לתחייתה בארצה. ומי שמעיין במקורות בסוף הספר, רואה
שהכל לקוח מספר הזוהר והאר"י. וכן אמר מרן הרב שאין משפט אחד שלו בלי מקור
בדברי האר"י (לשלושה באלול). אלא שהוא תרגם אותם סודות לשפה רגילה, אמנם
שירית, אך מובנת בעזרת מאמץ לימודי.

אך האמת היא שבזמן מרן הרב עצמו, מעט מאוד אנשים הבינו ספר זה , אלא שלאט
לאט, אותם האורות נתפשטו באומה, ויש אלפים ורבבות שעוסקים בהם. וכמו
שבהתנהגות המידותית של הפרט, רואים מיד הבדל עצום בין מי שלומד מסילת ישרים
בקביעות לבין מי שלא לומד, כך בענייני כלל ישראל, רואים הבדל עצום בין מי
שאצלו ספר אורות הוא ספר מרכזי בחיים, לבין מי שאינו לומד אותו בקביעות
ובעמקות והוא מבולבל עד תום בסוגיות הקשות שחידש הזמן בתחיית האומה בארצה
בכלל, ובמדינה והצבא בפרט, בחסדי ד' עלינו.

אבל ב"ה ספר אורות חודר בכלי שני, שלישי ורביעי באומה כולה, הן אצל החרדים
יראי ד', הן אצל החילוניים, בלי שהם מודעים לכך, כדרכם של רעיונות גדולים
שהולכים ונספגים לאטם. כך יוצא שהחילוניים הולכים ומתפייסים עם התורה במהלך
כולל וארוך, וגם הציבור החרדי עובר תהליך ישראליזציה אל עבר המדינה והצבא.
מובן שאלו תהליכים איטיים והדרגתיים, כדרכם של כל התהליכים, אך אלו תהליכים
עצומים. לכן יש להיאזר בסבלנות גדולה. אך לאטם אלו ואלו מתחילים לראות את
ה'אורות' כי טוב.

לכן, זו עבודתנו להפיץ יותר את ספר 'אורות' באומה, הן לתלמידי חכמים והן
להמון בית ישראל, וקודם להתעמק בעצמנו. ואז יתקיים בכולנו "האור כי טוב".

