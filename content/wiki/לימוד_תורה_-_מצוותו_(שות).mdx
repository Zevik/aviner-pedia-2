---
title: "לימוד תורה - מצוותו (שו\"ת)"
type: "שו\"ת"
---

\[מקורות ע"י הרב מרדכי ציון\]

**והגית בו יומם ולילה**

ש: האם יש ללמוד תורה יומם ולילה כפשוטו? ומה עם תרבות הפנאי?

ת: לפי רבינו יונה (אגרת התשובה דרש א יג), הגר"א (יו"ד רמו סק"ד) ובעל
התניא (שו"ע הגר"ז ג ד) וכך נוטה המשנה ברורה (קנה סק"ד), יש ללמוד כל רגע
פנוי, מלבד מצוות, פרנסה הכרחית וצרכי הגוף ההכרחיים. לפי זה אין תרבות
פנאי. לפי האור שמח ריש הלכות תלמוד תורה, יש לקבוע עיתים לתורה וכל המרבה
זה משובח, וכל אחד יתאמץ לפי כחו. וכן אבן האזל מלכים פ"ג בהשוואה ללימוד
תורה של מלך וכן מרן הרב קוק על חובת תלמוד תורה במאמרי הראיה (עמ' 199).

**לימוד בהרהור**

ש: האם מי שלומד בהרהור בלי להוציא מפיו, יוצא ידי חובת מצות תלמוד תורה?

ת: בעל התניא כתב שאינו יוצא ידי חובה, ככל מצוה שבדיבור, אלא אם כן שומע
מפי המדבר, כי שומע כעונה. שו"ע הגר"ז הל' ת"ת ב יב. ויש שהוסיפו שהוא הדין
שומע מפי קלטת או אפילו שידור חי. פס"ת קנה הערה 51. אבל זה חידוש. ובאופן
פשוט יוצא ידי חובה. אך ודאי יותר טוב בדיבור.

ש: אבל אין מברכים ברכת התורה על הרהור? שו"ע או"ח מז ד.

ת: כי אין זה מעשה. אבל זה בכל זאת לימוד. בלי להיזהר שיטת הגר"א שם שגם על
הרהור מברכים. על כל פנים, המצוה היא ללמוד, והרי גם בהרהור הוא לומד.
ובודאי לא יימנע מלימוד בהרהור איפה שאינו יכול בדיבור, כגון אם יש דבר לא
צנוע. פס"ת קנה ו הערה 53. וכן מותר במקלחת נקיה שדינה כחדר אמצעי.

