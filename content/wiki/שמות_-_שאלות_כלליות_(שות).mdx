---
title: "שמות - שאלות כלליות (שו\"ת)"
type: "שו\"ת"
---

\[מקורות ע"י הרב מרדכי ציון\]

**השפעת שם על האישיות**

ש: האם השם משפיע על האישיות?

ת: לא. ישמעאל הוא שם יפה אך הוא היה רשע, וכן יש להפך. אלא מה שקובע הוא
הבחירה החופשית בהמשך.

**החלפת השם בגלל בעיות**

ש: האם להחליף את השם כאשר יש בעיות בחיים?

ת: כתוב ב'שולחן ערוך' (יו"ד שלה, י) שאם אדם חולה במצב קשה נהגו לתת שם
חדש.

**השפעת שם על גורלו של האדם**

ש: האם השם משפיע על גורלו של האדם?

ת: לא. מה שחז"ל אמרו ששינוי שם הוא דבר שקורע גזר דינו של אדם, הסביר
הרמב"ם בהלכות תשובה (ב, ד), שהכוונה לאדם שעשה תשובה גדולה והפך כל
אישיותו וחותם תהליך זה בשינוי שמו, כמו אברם לאברהם. הר"ן (ר"ה ג, ב בדפי
הרי"ף) מסביר, שהכוונה לאדם שהחליט לעשות תשובה גדולה ולשנות את כל אישיותו
לטובה, לכן משנה שמו כדי שזה יזכיר לו כל הזמן לעשות תשובה (עיין נר באישון
לילה עמ' 350).

\[וכשחלה הגרי"ש אלישיב, עלתה השאלה אם להוסיף לו שם, כדרך שמוסיפים שם לכל
החולים. ובאו לפני הגר"ח קניבסקי בפניו, כי כשר נחלה הגר"מ פיינשטיין, הורה
הגריש"א שלא להוסיף לו שם, היות ושמו של הגרמ"פ הוא: ר' משה, וכל הוספת שם
תגרע במהות השם הזה, ולא יהיה זה ר' משה!

והסכים הגרח"ק שגם בנדון דידן, , אצל הג"ר אלישיב, ששמו נודע בעולם כר'
יוסף שלו', וכל תוספת שם אחר תגרע במהות הם הזה (שמות הארץ קכב) – רשם
מ"צ\].

**עברות שם משפחה**

ש: האם יש לעברת את שם המשפחה? מה אם זה בניגוד לרצון ההורים?

ת: ודאי יש ערך לשם יהודי, אך אין בכך מצווה וחובה אלא מידת חסידות. אם
הוריו מתנגדים לשינוי שם המשפחה, אינו חייב לשמוע להם, על פי שיטות רוב
הפוסקים שאין חיוב כיבוד אב ואם בדבר שאינו נוגע להנאתם הממשית (מהרי"ק,
וע' ביאור הגר"א יו"ד לו). אמנם ראוי להחמיר ולצרף את השם החדש לשם הישן,
כדי שבאופן זה הוריו לא יקפידו, ובמשך הזמן יתרגלו לשם החדש ויוכל אז לבטל
את השם הישן.

**שם מן השמים**

ש: אם שמו של אדם הוא מן השמים, כיצד ידעו ההורים?

ת: הם יתנו על פי החלטתם וד' יכוון אותם ממרום שלא בידיעתם (האר"י שער
הגלגולים כג).

