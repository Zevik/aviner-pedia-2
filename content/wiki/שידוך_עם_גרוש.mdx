---
title: "שידוך עם גרוש"
type: "מאמר"
---

## שידוך עם גרוש

\[הרב שלמה אבינר\]

שידוך עם גרוש זה בסדר גמור.

כלל גדול בחיים: אין דנים אדם על פי הגדרת קבוצתו וסיווגו אלא על פי מה
שהוא באופן אישי. לא משום שהוא גרוש, יש בו מום. יתכן שכן ויתכן שלא, ככל
אדם. אולי אין זו אשמתו, ואדרבה אולי הוא סבל קשות וייסורים זיככו אותו.
כמובן, אם מציעים לך גרוש, בדקי היטב מה הוא הרקע לגירושים, אך אל תפסלי על
הסף. אגב, גם רווק, בדקי היטב מה תכונותיו של אותו אדם, אם יש לו לב טוב,
מידות טובות ויחס טוב אל הבריות, ושאין לו סימני אזהרה של בעל שתלטן.

וכן בעל אלמן הוא לא סוג ב'. אנא התייחסי אל אדם כפי שהוא ולא על פי
הקטגוריה שלו. אך מה שצריך להיזהר בבעל גרוש או אלמן, הוא עניין ילדיו
הגדולים, אם אינם עוינים לנישואים אלה, ועלולים הם להכשילם מראש או לאחר
מכן, וכבר היו דברים מעולם, ויש להקדיש לעניין זה פגישות הקדמה כפי הצורך.
וכמובן, כן הוא לגבי הילדים הגדולים שלך.

אף אתה, ודאי יכול להיפגש עם אשה גרושה או אלמנה, בין שאתה עצמך רווק, גרוש
או אלמן. אשה גרושה זה בסדר גמור. כמובן, יש לברר היטב את הרקע לגירושין,
אך להיות גרושה, זו לא סטיגמה. אדרבה, על פי רוב היא גיבורה שבגיבורות. היא
עברה ייסורים שמירקו אותה. היא סבלה מבדידות שהכשירה אותה לחברות אמת. היא
נשאה לבדה את העול של חינוך ילדים.

באמת זו שערוריה, שאותה אישה גרושה שעברה ועדיין עוברת חיים כה קשים –
בנוסף לכל, החברה מאשימה אותה, ולא ברור במה. זו בושה וחרפה. לעיתים אותה
גרושה שואלת את עצמה: "למה זה קרה דווקא לי? מה עשיתי רע לבעלי לשעבר? תמיד
ויתרתי לו כדי לשמור על שלום בית? נלחמתי שנים כדי להשתחרר ממנו! למה לא
זכיתי?"

אכן איננו יודעים למה לא זכתה, למה מוטלת עליה משימה קשה מנשוא של גידול
ילדיה לבדה - אבל זאת אנו יודעים, שאחרי חורבן בית ראשון, אפשר להקים בית
שני. אשריך אם יש לך חלק בזה.

אבל אל תחשוב שתפסיד. העיקר שתזכור מה אתה מחפש: הנך מחפש חברה, כדברי
הנביא: "והיא חברתך ואשת בריתך" (מלאכי ב יד).

אתה מחפש חברת אמת, ולכן כדי שלא תתבלבל, נזכיר לך את תורת החברות של רבנו
הגדול הרמב"ם בפירושו על המשנה "קנה לך חבר" (אבות א ו). יש שלוש מדרגות
בחברות:

א. חבר תועלת. זה נוח מאוד מבחינה ארגונית וכלכלית שאינך לבד. זו שותפות
לדירה. אצל זוגות רבים זהו הקשר היחיד. כמובן, סוג זה של גירושים
אמוציונליים, הוא מדרגה נמוכה של נישואים.

ב. חבר-מנוחה. עלינו לתחום הנפשי, והוא בעצמו מתחלק לשני חלקים: חבר הנאה
וחבר ביטחון.

1\. חבר הנאה – אכן מותר לאדם ליהנות, כמובן הנאות כשרות. הנאה אינה ערך,
אבל היא צורך. בפרקי אבות כתוב בין הדרכים של קניין תורה: "מעט תענוג" (פרק
ו), שכוונתו – ריבוי תענוג הוא שלילי וגם מעט תענוג הוא חיובי. עיין במסילת
ישרים פרק א, שהתענוג אינו מטרת בריאת האדם, אבל מעט תענוג נצרך כדי להרגיש
טוב ולמלא חובתו בעולמו.

2\. חבר ביטחון, שאני בוטח בו, נותן בו אמון, יכול לספר לו סודות, יכול
להתייעץ אתו, בלי פחד שיצא החוצה, בלי חשש שישתמש נגדי, בלי דאגה שיתחיל
לחנך אותי אלא יהיה לי לחבר, שאני יכול לסמוך עליו בעת צרה, שאוכל לומר לו
לפעמים: בדבר אחד אני קריזיונר, אנא בוא לקראתי, הרי בכללי אני טוב.

ד. חבר מעלה. זה העיקר. איננו מסתכלים זה בתוך לובן עיניו של זה, אלא
מסתכלים שנינו לאותו כיוון, לכיוון של עבודת ד', ובעיקר חינוך ילדים שזו
משימתנו המשותפת. חבר מעלה זה העיקר, אבל אין לדלג על חבר-תועלת
וחבר-מנוחה.

לכן, כאשר אתה בוחן אם אותה אישה גרושה מתאימה לך, אל תתבלבל. חפש שהיא
תהיה קצת חברת-תועלת, במידה הגונה חברת-מנוחה, חברת-הנאה וחברת-ביטחון,
ובעיקר חברת-מעלה.

ובאותה הזדמנות, בשורה טובה, פתיחת אתר 'שושבינים' להיכרויות. לא
הפנוי/פנויה נרשמים שם אלא אתה, המכר הקרוב שלהם, הנך רושם את תכונותיו
בעילום שמו ומציין את שמך. אתה נעשה שדכן. ואתה עובר על כל המאגר ומחפש
מישהו מתאים, ואז אתה יוצר קשר עם השושבין השני, ואתם תופרים יחד את
השידוך. אך העיקר הוא שאינכם מסתפקים בקשר ראשוני אלא מלווים את בני הזוג
לכל אורך הדרך, בכל התלבטויותיהם וקשייהם.

היכנס עוד היום לאתר שושבינים (עמותת 'כולנו שדכנים – לב אחד' ע"ר). זה
חינם. אם תרצה – תרום. <https://www.shoshvinim.org/> וכן יש אתר דומה
שהוקם מזמן "כולנו שדכנים". www.kulanu4you.org

