---
title: "עצות לחתונה (מאמר)"
type: "מאמר"
---

**א. חתונות לא יקרות.** אנא לא לארגן חתונה יקרות. אין שום תועלת. העיקר
הוא חופה וקידושין. עדיף לתת את כל הכסף לרעבים. זה יוסיף ברכה רבה לחתן
וכלה. בתו של רבי עקיבא לקחה את סעודת חתונתה, נתנה לעני וזה מה שהציל אותה
ממות. צדקה תציל ממות. רבותינו בעבר תיקנו תקנות חמורות, כגון תקנות שו"ם,
ותקנות ועד ארבעה ארצות ,לצמצם הוצאות חתונה, והתירו רק לעשירים להוסיף
מספר אורחים לפי עושרם, וגם זאת בתנאי שיתנו סכומים גדולים לצדקה. גם
בימינו יש רבנים חרדים ורבנים ציונים שהוציאו החלטות לצמצם.

**ב. חתונה בזמן.** לעשות את החופה בדיוק בשעה שרשומה בהזמנה. אם יש אורחים
שחשוב שיהיו נוכחים בעת החופה, יש להודיע להם מראש באופן אישי על השעה
המדוייקת.

**ג. הזמנה בלי דברי תורה.** אנא לא לכתוב פסוקים, דברי חז"ל ושאר דברי
תורה על ההזמנה, כיון שחלק גדול ייזרקו לפח, ואנו רוצים להוסיף זכויות לחתן
וכלה, ולא עבירות. בגמרא מסופר שחכמים קבעו חג כאשר הצליחו לבטל הזכרת שם
ד' בשטרות.

**ד. הזמנת רבנים.** להיזהר מלהזמין רבנים ולגרום להם ביטול תורה. והנה
שיחה שהתקיימה בין חתן לרב:

\- אני רוצה להזמין את הרב ולכבד אותו בברכה בחופה.

\- אין זה מכבד אותי. כבר מגיל שש אני יודע לברך.

\- התכוונתי לומר שזה יכבד אותי אם הרב יבוא.

\- אני מאוד כיבדתי אותך בעבר וכן אכבד אותך בעתיד, לכן גם אני מבקש ממך
שתכבד אותי בכך שתחסוך לי זמן יקר.

**ה. הסעה לרבנים.** אם אתה מזמין רב להיות מסדר חופה וקידושין או סתם
אורח, אנא סדר לו הסעה הלוך חזור.

**ו. רבנים עדים.** אין צורך שהעדים יהיו דווקא רבנים. אפשר כל יהודי כשר.

**ז. תזמורת.** אל תזמין תזמורת גדולה ורעשנית. חבל על הכסף, חבל על הרעש.
צעירים מגיעים לצבא עם סעיף אזנים בגלל דיסקוטקים או חתונות רעשניות שדומות
לדיסקוטקים. רופאים ממליצים לא להביא תינוקות בגללו חשש נזק לתוף שבאוזן.
אין שום קשר בין רעש לבין שמחה. פעם באתי לחתונה וראיתי שהיו רק שני כנרים.
אמרתי להורים: יישר כח גדול.

**ח. צלמים.** אל תצטלמו שעות, כאשר הצלם מנהל אתכם כיצד לעמוד, קל וחומר
אם זה לא כל כך צנוע.

**ט. תנו כסף לצדקה.** כל הכסף שתחסכו ,תנו לצדקה לרעבים, ובכך יהיו שותפים
לשמחתכם וזה יביא ברכה לנישואיכם. לצערנו ולבושתנו, יש הרבה עניים ורעבים
בארצנו. לפי דו"ח מבקר המדינה, 12% מהילדים הרעבים אוספים אוכל מפחי אשפה,
ו-9% מהם גונבים, מה שמכונה פשעי עוני.

**י. העיקר אהבה וכבוד.** לא לשכוח שהעיקר אינו החתונה אלא מה שקורה אחר
כך, כלומר לחיות יחד מתוך אהבה וכבוד, מה שמצריך מאמץ רב.

- פורסם בשאילת שלמה 624

