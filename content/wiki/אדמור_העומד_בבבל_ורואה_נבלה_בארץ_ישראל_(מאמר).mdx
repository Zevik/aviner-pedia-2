---
title: "אדמו\"ר העומד בבבל ורואה נבלה בארץ ישראל (מאמר)"
type: "מאמר"
---

## האדמו"ר העומד בבבל ורואה נבלה בארץ ישראל

עקב הכאב הנורא על שלושת הנערים התמימים שנרצחו, מתעוררת באומה גם תשוקה
להבין למה זה קרה לנו. האדמו"ר מסטמאר היושב בחו"ל טען שזה עונש על עצם
לימודם של הנערים בהתנחלויות ומאשים את ההורים ששלחום ללמוד שם.

באשמה מסוג זה אנו מפחדים שמא יש משום איסור הונאת דברים: "אם היו יסורין
באין עליו, אם היו חלאים באין עליו, או שהיה מקבר את בניו, אל יאמר לו כדרך
שאמרו לו חביריו לאיוב (ד ו): 'הלא יראתך כסלתך תקותך ותם דרכיך זכר נא מי
הוא נקי אבד'" (בבא מציעא נח ב. וכן נפסק בשו"ע חו"מ רכח ד). ויש להוסיף
שיש ראשונים על הסוגיא שכתבו שהבעיה היא לא רק הצער לזולת אלא גם היוהרה
לדעת את דרכי ד'.

זה מזכיר את ההאשמות ההדדיות עקב השואה הנוראה: אלו אומרים שזה בגלל
הציונות ואלו אומרים שזה בגלל שלא היתה ציונות ואלו אומרים שזה בגלל
ההשכלה, וכל קבוצה מכניסה שם את השקפתה - במקום לומר: "כי לא מחשבותי
מחשבותיכם ולא דרכיכם דרכי" (ישעיה נה ח).

וכידוע דודו של האדמו"ר מסטמאר כתב ספר שלם 'ויואל משה' המבוסס על הרעיון
שקדושי השואה נהרגו בגלל הציונות ושיבת ציון. אך גדולי ישראל כבר השיבו שלו
העוון העיקרי היה באותם שעלו לארץ ישראל באופן מאורגן, אם כן מן הדין היה
שייענשו ויהרגו תחילה אלה שעלו לארץ ישראל. אלה שבאו לארץ ישראל וכאילו
עברו על שלושת שבועות - ניצלו, ואלה שלא עלו לארץ ישראל - נהרגו! (עיין ספר
עלה נעלה – מענה לספר ויואל משה סי' מג). הרי היהודים שנרצחו ביום אחד
באושוויץ יותר מכל היהודים שנרצחו בכל המלחמות וכל הטרור מאז שיבת ציון!
היום - בחסדי ד' עלינו - יש כמעט חצי מיליון יהודים הגרים ביש"ע ולכן טענת
הרבי מסטמאר לאו טענה.

ולעצם השאלה, האם זה מסוכן לגור וללמוד בישיבות ביש"ע, כבר נשאל הגאון רבי
יצחק זילברשטיין שאלה זו. תלמיד ישיבה רצה ללמוד בישיבה ביש"ע והוריו
התנגדו משום הסכנה. הג"ר זלברשטיין השיב שסבר חמיו הגרי"ש אלישיב ע"פ שו"ת
משכנות יעקב (יו"ד סי' יז) שחמשה אחוזים נחשבים ללא "שכיח היזקא" (פסחים ח
ב. עיין מסילת ישרים סוף פרק ט. עיין חשוקי חמד יומא פד ב וב"ב צו א). ב"ה
5% של תושבי יש"ע אינם נרצחים! והגריא"ה הרצוג מגדיר זאת בסדר גודל של אחד
לאלף (שו"ת הגריא"ה הרצוג, או"ח ח"א, עמ' רסט), על יסוד שו"ת רבי עקיבא
איגר (סימן ס). ברור שבחסדי ד' עלינו, מצבנו טוב יותר לאין-ערוך. לכן מן
הדין אין לחשוש. כמובן, אין זה בטוח במאת האחוזים, אך על פני כדור הארץ שום
דבר אינו בטוח מאה אחוז, לא בירושלים ולא בתל-אביב, והגדר הוא "שכיח
היזקא". אנו מסכימים עם האדמו"ר מסטמאר שיש הרבה ערבים רוצחים בארץ ישראל,
אך יש לראות דברים בפרופורציה. כבר ארבעים שנה אנו גרים ביש"ע ומספר
הנרצחים זעיר מאוד בחסדי ד' עלינו. וכן בארץ ישראל. נזכור מספרים של WHO -
World Health Organization, ארגון הבריאות העולמי, שבארץ נרצחים כל שנה 8
מתוך 100,000 אזרחים, בצרפת - 15, בארה"ב – 25. אם כן, יותר מסוכן להאדמו"ר
מסטמאר, שיחיה לאורך ימים טובים אמן, לגור באמריקה מלגור בהתנחלויות!

לכן, כל הכבוד לצה"ל, כל הכבוד למשטרה, כל הכבוד לכל כוחות הביטחון,
השלוחים הנאמנים של רבונו של עולם שומר ישראל.

בגמרא חולין (סג ב) שאל רבי אבהו למה יש ציפור בשם "ראה"? ואמר כי היא
עומדת בבבל ורואה נבלה בארץ ישראל. גדולי ישראל הסבירו שזה משל למי שיושב
בחו"ל ורואה רק את החסרונות בארץ ישראל ומוציא דיבה עליה... (הגאון רבי
מרדכי גימפל בס' למען ציון לא אחשה עמ' 76-75. הגרי"ש אלישיב בס' מפי האיש
עמ' קכט).

אף כמובן אין זה מגרע מזכויות העצומות של האדמו"ר בחיזוק התורה ויראת שמים
באמריקה וחיזוק היהדות הנאמנה שם, וגם עליהם אנו מתפללים "ותחזינה עינינו
בשובך לציון ברחמים".

- פורסם בשאילת שלמה 344

