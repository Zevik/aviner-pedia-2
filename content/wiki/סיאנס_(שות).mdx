---
title: "סיאנס (שו\"ת)"
type: "שו\"ת"
---

**סיאנס**

ש: האם יש דרכים מותרות לתקשר עם המתים, כגון סיאנס?

ת: כידוע כתוב בתורה: "לא ימצא בך... אוב וידעֹני ודורש אל המתים" (דברים יח
י-יא). לפי שיטת הרמב"ם האיסור הוא מוחלט ואין שום אופן כשר לתקשר עם המתים
(הלכות עבודת כוכבים יא יג). אבל לפי הרא"ם שמובא בהגהות מיימוניות (שם)
האיסור הוא רק לתקשר עם גוף המת, אבל עם הנשמה של המת מותר לתקשר. ההיגיון
שעומד מאחרי החילוק הוא שהאיסור הוא לדרוש אל המתים, אך מה מת? הרי רק הגוף
מת ואילו הנשמה לא מתה. ממילא תקשור עם הנשמה איננו בכלל האיסור. אך יש
שאמרו שעצם החילוק הזה בעייתי בגלל שגם בתוך הנשמה יש איזה חלק גופני שנקרא
"שיתופא דגופא", ואם כן שייך גם בו צד של מוות. בכל אופן, המחלוקת מובאת
להלכה בשולחן ערוך (יורה דעה קעט יד).

מרן הרב קוק ענה תשובה בנושא לרב אחד ברומניה (שו"ת דעת כהן ס' סט). במקומו
של אותו רב אנשים החלו עובדים בשבת בגלל פדיון גבוה מאוד בחנויות. הרב ניסה
למחות בידם, אך הם לא שמעו אליו. אותו רב ידע איך לתקשר עם המתים. לכן היה
מזמין אליו את מחלל השבת ומעלה בפניו את הסבא שלו שהיה צועק עליו על חילול
השבת. אנשים בקהילה התחילו לרנן שהרב דורש אל המתים. הוא שאל את מרן הרב
קוק אם הוא נוהג כשורה. הרב קוק אמר לו שזה אסור, מדין ספק ספקא לאיסורא.
כלומר, יש ספק אם פוסקים כשיטת הרמב"ם או כשיטת הרא"ם. ואפילו אם פוסקים
כשיטת הרא"ם עדיין אי-אפשר להיות בטוח שההתקשרות היא רק עם הנשמה ושאין
איזה תקשור עם משהו של הגוף. לסיכום הרב אומר שזה איסור תורה.

אם כן, אין לנו שום דרך מותרת לתקשר עם המתים חוץ מדרך חלום: לפני שאדם
הולך לישון, הוא יכול להתפלל לקב"ה שאבא שלו המנוח יבוא אליו בחלום. הוא לא
דורש מהמת, הוא מבקש מהקב"ה שיעשה לו חסד ובחלום יתגלה אליו מישהו אהוב.
כמובן, כיוון שזה חלום, לא בטוח שמה שהמת יגיד לו הוא נכון.

בכלל, גם בדרישה אל המתים אין ודאות. מרן הרב קוק סיפר שרופא יהודי אחד
ביפו היה מדבר עם המתים. יום אחד הוא הודיע לרב קוק שהוא הפסיק עם זה. שאל
אותו הרב קוק למה. ענה לו: המתים משקרים. לא כל מת משקר, אבל יש שמשקרים.
על כן, מלבד האיסור לדבר עם המתים, לא ברור שהודעת העתידות היא בעלת כל
ערך.

אין לנו שום דרך לדעת עתידות חוץ מנבואה, והיום אין לנו נביאים.

בכלל, לפי הרמב"ן, כל המחפש עתידות גם בדרך מותרת, עובר על "תמים תהיה עם
ד' אלהיך" (דברים יח יג). מי שדואג מהעתיד, צריך לעשות תשובה, תפילה וצדקה
וד' יצילנו.

לבסוף, באותה תשובה לרב מרומניה, אמר מרן הרב קוק שלא כדאי לחזק את האמונה
בד' על ידי תחבולות כאלה הקרובות למכשול איסור. יותר טוב לקיים "תמים תהיה
עם ד' אלהיך". רבנו, הרב צבי יהודה, הוסיף (צמח צבי איגרת יג) שמרן הרב היה
מתייחס בביטול לסיפורים כאלה, כי לא בכל מיני כוחות וקסמים יתהלל המתהלל,
"כי אם בזאת יתהלל המתהלל, השכל וידֹע אותי" (ירמיהו כג) (נר באישון לילה
235).

