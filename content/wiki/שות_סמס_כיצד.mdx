---
title: "שו\"ת סמס כיצד?"
type: "מאמר"
---

## שו"ת סמס כיצד?

\[באהבה ובאמונה\]

ש: האם כל שאלת סמ"ס זוכה לתשובה?

ת: לצערנו זה בלתי אפשרי. מתקבלות בממוצע 400 שאלות ליום. בתקופות חגים עד
700. גם אם תשובה תיקח רק דקה, זה כבר 7 שעות ביום, וזה בלתי אפשרי. למעשה
נענות רק 120 שאלות ליום כלומר 3000 לחודש.

ש: ומי שלא נענה, יש תועלת שישלח שוב?

ת: לא. כנ"ל.

ש: אז מה יעשה אדם שלא מקבל תשובה?

ת: יפנה למישהו אחר. או ייכנס למאגר התשובות, כיון ש95% מהשאלות חוזרות על
עצמן. באתר ספריית חוה, יש מנוע חיפוש ל4600 שו"ת סמ"ס, 1800 שו"ת ו1200
מאמרים.

ש: מה הן השאלות שנענות?

ת: שאלות חירום, או שאלות דחופות, או שאלות של מי שאין לו מי לשאול. ואם
באותו יום, יש מעט שאלות כאלה, אז גם שאלות אחרות נענות.

ש: מה לעשות אם יש שאלה דחופה ואין תשובה?

ת: זה יתכן. לעיתים לוקח יום שלם עד שמגיעים לשאלה, ולפעמים רק למחרת
בבוקר, בגלל ריבוי השאלות. לכן אם זה דחוף, אפשר לטלפן, ואם אין תשובה, אז
להשאיר הודעה עם השם, המספר והשאלה. כמובן גם אי אפשר לחזור לכל ההודעות
שבתא קולי ,כי יש לפעמים עשרות או מאות. בודאי לא להודעה קולית קצרה כגון:
"חזור אליי למספר פלוני".

ש: מי שולח שאלות?

ת: 10% תלמידי חכמים, 70% מבוגרים, 20% נוער. כמובן, הראשונות תמיד נענות.

ש: מה הן השאלות שלא נענות?

ת: 1. שאלות באמונה אפשר למצוא תשובות בספרים שלי, באתר ספריית חוה או באתר
אבינרפדיה שם יש מאות שיעורי וידיאו עם מנוע חיפוש. זה גם עלבון לחשוב
שאפשר ללמוד אמונה במסרון כגון שאלות: למה ד' ברא את העולם?

2\. שאלות בהלכה שלא נוגעות למעשה כגון האם יש לחקוק חוק דין מוות למחבלים.
או: מה דעת ההלכה בדבר טוענת רבנית? אבל השאלה: האם אני יכולה להיות טוענת
רבנית? – כן תיענה.

3\. בקשת מקורות. אם אני זוכר בעל פה אני עונה אך אין לי זמן לחפש. שיחפשו
בעצמם. סליחה שעם כל הרצון הטוב איני יכול לשמש מודיעין.

4\. שאלה על דעת הזולת. מה רב פלוני אומר על דבר פלוני ולמה? – שאל אותו
ישירות.

5\. שאלות על חוק: האם חייבים לשלם מס הכנסה על זה או לדווח על נסיעה – שאל
ישירות.

6\. שאלות מסחריות: האם מותר לי להשתמש בכרטיס הנחה של חבר – שאל ישירות.

7\. שאלות תלמידי ישיבות: האם מותר לתלמיד ישיבה...? – שאל ישירות ר"מ שלך.

8\. שאלות פוליטיות: מה אתה אומר על אירוע פלוני או על אדם פלוני – מורכב
מידי לסמ"ס.

9\. בקשת נימוקים – זה לא לסמ"ס. אפשר לעיין ב-4 כרכים של שו"ת שאילת שלמה
ו-4 כרכים של שו"ת פסקי שלמה. 95% של השאלות ההלכתיות הנשאלות מבוררים שם.
ועוד בעשרה ספרי הלכה. בודאי לא לשלוח שאלה כגון: למה? בגלל ריבוי השאלות,
אי אפשר לנחש למה היא מתייחסת, זה מכשיר סלולרי פשוט בלי זכרון שאלות
שנענו.

10\. מאותה סיבה, אי אפשר להשיב לשאלה: לא הבנתי.

11\. שאלות למדניות: למה המהרש"א מסביר כך את התוספות. אפשר לעיין בשיעורי
גמרא מוקלטים על המסכתות הישיבתיות.

12\. שאלות אישיות מורכבות. אז מתקבלת תשובה: זה מורכב לסמ"ס, אם תרצה אנא
התקשר טלפונית, או אם תרצי אנא התקשרי לאשתי.

13\. שאלות מנוסחות עם פגיעה ביראת שמים לא נענות.

14\. שאלות קנטרניות, לעגניות, בדיחות לעוסות וכו' לא נענות, גם נחסמות
בעתיד סופית, גם לסמ"ס וגם לשיחת טלפון.

15\. הוראות שונות אליי: עשה כך, אמור כך, אמור לרבנים לומר כך. כמובן
הוראות סותרות מכיוונים שונים, גם חוזרות על עצמן בלי סוף.

16\. דברי תורה של חב"ד, של ברסלו, של השולח עצמו – תודה רבה. אבל אני
מעדיף חומש רש"י. לא להיעלב.

17\. הטפות מוסר בלתי פוסקות: למה אמרת ככה?! איך עשית ככה! טעית! – גם בהן
אין חידוש וגם ביררתי את הנושאים לאורך ולרוחב בספריי הדלים. אבל לקבל
עלבונות זה תמיד טוב. תודה רבה. פעם פזרו כרוזים פוגעים בגראי"ל שטיינמן.
שאל: יודעים מי עשה זאת? – כן. – אז אני רוצה לשלם לו. – למה? – כי יסורים
מכפרים עוונות, ובגילי אין לי כח לתעניות ולסגופים, ואלה מכפרים עליי. אם
כך אמר הגאון הנ"ל, קל וחומר אני הדל. אז תודה רבה.

ש: האם כל התשובות מתפרסמות בעלוני שבת?

ת: אי אפשר. הן מתפרסמות בכמה עלונים ואתרים, כ-50 שאלות לשבוע מתוך 750
שנענות כל שבוע.

ש: האם יש לשלם על תשובת סמ"ס?

ת: ודאי לא. מי שירצה, יתן צדקה.

ש: האם המעליבים והמטיפים ושואלי שאלות סרק הם מרובים?

ת: נדירים. 1%. ד' ירחם עליהם.

ש: האם אנשים מודים על התשובה?

ת: אין צורך כלל. אך חלקם מודים בהתרגשות גדולה. סימן שזה מועיל.

ועוד כללים על שו"ת סמ"ס אפשר לראות בפתיחה של הספרים פסקי שלמה בהם נקבצו
שו"ת סמ"ס.

אשריכם ישראל שהתורה חביבה לכם ושאתה שואלים.

- פורסם בשאילת שלמה 386

