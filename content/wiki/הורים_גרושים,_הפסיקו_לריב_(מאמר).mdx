---
title: "הורים גרושים, הפסיקו לריב (מאמר)"
type: "מאמר"
---

הורים יקרים, התגרשתם, זה חשבונכם. אך אפשר להתגרש ובכל זאת להישאר הורים
נורמליים של אותם הילדים, ולשתף פעולה בצורה מירבית. חייבים!

אם לא עושים כן, יש לדעת שמי שמשלם, הם הילדים. הסטטיסטיקה העולמית מראה
שילדים להורים גרושים מסוכסכים, משלמים מחיר יקר. אחוז גדול מאוד לא
מתחתנים. אחוז גדול מאוד מתגרשים. אחוז גדול מאוד לא מסיימים לימודים,
אפילו נושרים לפני בגרות. (וכמובן, עקב כך משתכרים פחות, אך אין זה הנושא
הכי מטריד אותנו).

קל מאוד להבין תופעה זו. הם מבולבלים. הקרקע הבטוחה נשמטת מתחת לרגליהם. הם
מאשימים את עצמם בגירושים, באופן מודע או לא מודע. הם מתביישים באופן מודע
או לא מודע. הם בעלי סף תסכול נמוך מאוד. יש להם הערכה עצמית נמוכה מאוד.
הקיצור, אתם הורסים להם את החיים.

ואם אתם מוסיפים חטא על פשע לערב את הילדים בהאשמות האינסופיות שלהם,
משמיעים להם הכפשות, משתמשים בהם כדי לנגח, ומנצלים אותם לכל מיני
מניפולציות שפלות – אתם גורמים להם נכות נפשית ומכניסים אותם לחרדות.

לכן, לטובת ילדיכם, אנא השלימו ביניכם. אין זה קל, אך זו חובתכם המוסרית.
אם אין באפשרותכם לעשות זאת בכחות עצמכם, העזרו בפסיכולוג, ביועץ, במטפל.

אתם חייבים זאת לילדכם. הם ייהפכו לשמחים, לבטוחים בעצמם, למפוייסים עם
עצמם.

וגם אתם תרווחיו מאוד. יחסם אליכם מאוד ישתפר.

אל תגידו: זה בלתי אפשרי. הצרפתים והאנגלים נלחמו זה בזה במשך דורות, עד
שלבסוף השלימו. גם הצרפתים והגרמנים היו אויבי נפש מושבעים, עד שהחליטו
להסתדר יחד. הורה יקר, בן זוגך לא גרוע מצרפתים-אנגלים-גרמנים!

ואת כל טענותיך הצודקות, אנא שכח. אל תהיה צודק, תהיה חכם.

שלום.

- פורסם בשאילת שלמה 558

