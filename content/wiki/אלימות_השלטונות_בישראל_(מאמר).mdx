---
title: "אלימות השלטונות בישראל (מאמר)"
type: "מאמר"
---

== האיש הבליעל

`==`

**שאלה:**

אמי הוכנסה לכלא בגלל עלילת שקר של המשטרה, שסיפרה כי זרקה צמיג בוער
לכביש. הרב, עמדתי לידה, לא נזרק שום צמיג לכביש. על סמך זה נשפטה, עלי ידי
שופט - אולי ערבי - שאישר את העוול. אני עצמי עמדתי בשקט במחאה נגד מצעד
התועבה, בלי לעשות שום רע.

שוטרים הרביצו ודרסו באכזריות כל מי שחבש כיפה, אפילו לא עשה כלום. בכלל,
המשטרה מקדמת בחזית שוטרים אלימים שמתעללים באזרחים בצורה שלא תיאמן. ראיתי
איך שוטר הרביץ בברוטליות לילדה קטנה ואיך שוטר אחר עצר ילדה באלימות. היא
סובלת מכאבים עד עתה. שוטר אחר הכה ילד עוד ועוד, ניגש אליו חבר שלי, בחור
אמיץ ואמר לו: אם לא תפסיק, אגיש נגדך תלונה. אז השוטר עצמו הגיש נגדו
תלונה על תקיפת שוטר! עכשיו הוא מסובך במשפטים ובעורכי דין.

בכפר מימון, ראיתי איך המשטרה עצמה יזמה פרובוקציה והרביצה לאנשים שלא עשו
כלום. ובבית משפט, מאמינים להאשמות השקריות. הרב, מערכת המשפט קרסה! אחר כך
בבית הסוהר, גם גרוע. ילדות שנעצרו בתנאים מחפירים, הוטל עליהן איסור רחצה
וקבלת בגדים להחלפה, כן נאסר עליהן לטלפן הביתה ולטייל כמה דקות בחצר
הקטנה. המשטרה אפילו לא טרחה להתקשר להורים כדי להודיע על המעצר. גם
התקשורת מלאה שקרים ואף היא שתפקידה להילחם על האמת, קרסה. הרב, הכל קורס!

פעם זה לא היה ככה. אלא ראש הממשלה הצליח, על ידי הטלת אימים ולחצים
כלכליים, לכופף אליו את הממשלה, הכנסת, בתי המשפט, המשטרה, הצבא והתקשורת.
הוא הפך את כל המשטרה לפוליטית ההודפת אזרחים מסורים והגונים, כדי לקדם
תכנית שאין בה קורטוב של הגיון ומוסר, ובלי שטרח עד כה להסביר אותה לאומה.
כדוגמת הבריטים, הוא הוציא מין "ספר לבן" האוסר על יהודים לגור בחלקים של
ארצם. בעבר, הגויים גירשו אותנו, עתה גויים משתמשים בנו כדי לגרש את עצמנו.

הרב! זה נורא! זורקים אנשים טובים מגוש קטיף לרחוב, עם פיצויים נמוכים על
הבית ואפסיים על המפעל, והילדים, בלי בית ספר! ומי שלא ייצא מרצונו החופשי,
אמור להפסיד את כל הפיצויים על הבית, על המפעל ועל מקום העבודה. איזו
אכזריות! השתגעו לגמרי! עוקרים יהודים שחזרו הביתה, ויושבים שם שלושה
דורות! יורקים על כל המפעל הציוני! החייל מתפקע מגודל העוול. הוא עוד ייצא
מזה נכה נפשית. יהודי מגורש ישתקם לבסוף, אך חייל לעולם לא! ושנים של טיפול
פסיכולוגי לא יעזרו לו.

חייל שאומר שהוא לא מסוגל, רודפים אותו. לא נותנים לחייל בחירה, כי יודעים
שכמעט כולם לא יוכלו. לא יסרבו פקודה, פשוט לא יוכלו. גם חילוניים. אך כולם
מפחדים לדבר, אז זו דיקטטורה, כמו מניעת משאל עם. כדי לגרש, אין לחייל
ברירה אלא לעשות דמוניזציה של המתנחל או לעשות דמוניזציה של הצבא, או לפעול
כמו רובוט בלי מחשבה ובלי רגש. סיפרו לי על אלוף שאיבד שליטה והכה בכת
רובהו צעיר שלוש פעמים ואחר כך דרס את רגלו בג'יפ שלו. הרב, מה קורה לנו!
הצליחו לסכסך בינינו. במשרד ראש הממשלה הודיעו שמשערים שיהיו בין שלוש מאות
לארבע מאות הרוגים משני הצדדים. אחר כך צמצמו למאה וחמישים. זה טירוף.

בצבא מכינים צלפים על מנת להרוג מי שיפתח באש. הרב, אל תטעה! אני טיפוס שמח
ואופטימי, אבל אני לא מפסיק לבכות על הרגשת העוול הנורא שעושים לציבור
מקסים שספג אלפי פצצות, וכל כך הרבה מכות ואסונות. ראש הממשלה הזה, הוא אדם
רע, התגלמות הרוע! והוא הופך את כולם לרעים! חושך מכסה את מדינתנו. כל
דאלים גבר. אולי באמת עלינו לחדול להיות עדינים ולהחזיר לאיש הבליעל הזה
באותו מטבע! איבדתי אמון במדינה! ואיפה ההשגחה העליונה! הרב!

**תשובה:**

אכן, אתה צודק, זה באמת נורא ואיום. יש הרבה חושך והרבה רוע. אבל יש גם
הרבה דברים טובים. יש גם הרבה אור. יש שרואים את הצללים ויש שרואים את
האורות שמעל הצללים, שהרי אם יש צללים סימן שיש אור, והאור הוא כל כך מתוק.
לכן אין להתייאש אלא להוסיף אור. לא מהיום יש רע שמכה דווקא באנשים טובים.
לא מהיום יש צדיק ורע לו. לא מהיום הרע מציף את העולם. ריבונו של עולם נתן
לרע כוח לפעול נגד רצונו, כאילו חס ושלום, אין לו יתברך היכולת להגביל
אותו. זאת ועוד הרע מתחפש לטוב כדי לרמות את הטוב. כאשר מאיר אור גדול,
החושך רוצה לבולעו, וכיוון שאינו יכול להתקרב אליו כמות שהוא, אז הוא מתלבש
בבגד של אור.

אכן המאבק על גוש קטיף, הוא לא רק מאבק נגד אדם בלתי אנושי שרוצה לזרוק
אנשים תמימים לרחוב, זה לא רק מאבק נגד אדם שעוקר את הציונות ויורק בפרצופה
של רחל אמנו שבכתה כל הדורות: "ושבו בנים לגבולם", זו מלחמה נגד הרוע!

לכן עלינו להיזהר מאוד שלא להיות רעים בעצמנו, כי אם הרוע יצליח להפוך
אותנו לרעים כדי להשיב מלחמה שערה, אז הוא ניצח. כי אמרנו שכביכול ריבונו
של עולם צמצם את עצמו, כדי לתת לאדם בחירה חופשית, ולכן האדם יכול להתקומם
נגדו. כי הטוב אינו נמצא אלא אם כן עושים אותו בכל כוחנו. באותו כוח שאדם
מפנה עורף לרע, הוא יכול חס וחלילה להתקומם נגד ד'. זה הכוח עצמו פונה אל
ד'. לכן עלינו להילחם נגד הרוע שבנו, לשעבד את היצר הרע שבנו. ראה איך אנשי
גוש קטיף הפכו שממה לגן ד', מעין הפיכת יצר רע ליצר טוב.

אנו לא ניתן לסטרא אחרא להרעיל את נשמותינו. אנו לא נתלכלך על ידי מלחמה
בלכלוך. אנו לא נתפלל שראש ממשלתנו ימות, אלא נתפלל כמו אשתו של רבי מאיר,
שיחזור בתשובה, כמו אברהם אבינו שהתפלל על סדום. אנו נתפלל כל שבת תפילה
לשלום המדינה, כדי שד' ישלח לו אור ואמת כדי שיחזור בתשובה.

ראיתי כל כך הרבה אור, כל כך הרבה טוב. ראיתי ציבור קדוש מתמסר למען חבל
קטיף, הולך בשמש, ילדים וקשישים, אמהות עם עגלות תינוקות. ראיתי ציבור קדוש
שניצח את היצר הרע שבו, שעומד שעות וימים בלי טיפה של אלימות. ולא מפני
התרעה של הצבא והמשטרה אלא מפני החלטה פנימית. לא בגלל שנבהל מחומת
החיילים, הרי זה נוער אמיץ בלי חת ובלי מורא! אלא שהוא מלא אהבת הבריות ולא
יזיז חייל מילימטר אחד. הוא יודע לכפוף יצרו לאורה של תורה. התלהבות: כן!
התלהמות: לא! כאשר ראש ממשלתנו אומר לנו: עליכם לבחור בין גיבורי גוש קטיף
לבין גיבורי החיל, אנו לא רוצים לבחור! אין כאן שניים אלא אחד! אתה אומר
לנו: גזורו! ואנו אומרים : לא!

לכן אל תיבהל מנחלי אש שחורה טמאה שזורמים כל פעם בצורה אחרת, אנו נאבק
נגדו עד עלות השחר. כי עלה השחר! ואנו מנצחים! לא אנו מנצחים אלא ריבונו של
עולם מנצח! שמע מה הנוער שר: "צה"ל אנו אוהבים אותך". שמע מה הנוער צועק:
"חיל! שוטר! אני אוהב אותך".

במצעד, בחור אחד הטיח מילים כלפי חייל. פנה אליו ילד קטן ואמר לו: "הרב שלי
אמר שלא מדברים כך" נכנע הבחור מפני האור. הילד הקטן ניצח את כוחות החושך!
במצעד, ניגשה ילדה עם ופלות אל החיילים. אמרו לה: "אסור לנו לקבל ממך".
שאלה: "מי המפקד שלכם?" הראו לה את המג"ד. ניגשה אליו, הושיטה לו ופלות
והוא קיבל. החיילים הסתכלו עליו בתמיהה. שאלה: "ואני יכולה לתת גם
לחיילים?". בלית ברירה חייך ואמר: "כן". הילדה הקטנה ניצחה את כוחות הרוע!

יותר אורה! יותר טובה!

\[

