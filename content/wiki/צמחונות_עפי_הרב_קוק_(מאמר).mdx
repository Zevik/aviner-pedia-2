---
title: "צמחונות עפ\"י הרב קוק (מאמר)"
type: "מאמר"
---

**שאלה:** האם לשיטת מרן הרב קוק יש להיות צמחוני?

**תשובה:** בקובץ 'הצמחונות והשלום' כתב מרן הרב קוק שהצמחונות הינה חזון
עתידי. אמנם היא דבר אמיתי, אבל לא להיום. ומדוע לא להיום? כיוון שאי אפשר
לדלג מדרגות. ישנם צמחוניים המסבירים שצמחונות באה עקב חמלה כלפי בעלי
החיים. וודאי חמלה כלפי בעלי החיים הינה עניין חשוב, אבל קודם אנו צריכים
חמלה כלפי בני אדם, עוד לא סיימנו את כל החשבונות כלפי בני האדם. לאחר
שנסיים להיות רחמניים וצדיקים כלפי בני האדם, נעבור לבעלי החיים. אי אפשר
לדלג.

אנחנו לא שוללים, אם יש אדם הרוצה להיות צמחוני, הוא יכול להיות צמחוני,
אבל אי אפשר להגדיר זאת כמצווה. אי אפשר אפילו להגדיר זאת כחומרה. פעם
מישהו שהיה צמחוני והחליט להפסיק התלבט אם הוא חייב התרת נדרים, שהרי מי
שנהג מנהג טוב מספר פעמים ורוצה לחדול, צריך התרת נדרים. לכן שאל אותי
בדעתי. אמרתי שלדעתי אין צורך בהתרת נדרים, כיוון שהצמחונות אינה נכנסת
בהגדרה של מצוה או אפילו בהגדרה של חומרה.

דבר טוב, חמלה, מידה טובה למי שרוצה, אבל טרם הגיע זמנו. אדם פרטי הרוצה
לנהוג בזה זה בסדר גמור, אבל זה לא יכול להיות, כהגדרת מרן הרב קוק, הנהגה
לרבים. גם מרן הרב קוק הזהיר באותו מאמר שישנה אפשרות של שוחד רגש החמלה,
כיוון שיש אדם שהוא אכזרי כלפי אנשים, ונשמתו סובלת שהרי הנשמה אלקית ורע
לנשמה. לכן כדי לפייס את נשמתו, הוא אומר לה: זה בסדר, אני צמחוני. היו
נאצים במחנות השמדה שהיו צמחוניים ויש שאומרים שהיטלר עצמו היה צימחוני, עד
כדי כך!

מרן הרב קוק אכל בשר, וגם רבנו הרב צבי יהודה אכל בשר. באיגרות ששלח מרן
הרב לרבנו, כתב איגרת לרבינו על מה שהיה זמן בצעירתו שרבינו לא אכל בשר.
מרן שאל אותו: מדוע אתה לא אוכל בשר? אתה צריך לאכול בשר, זו אינה
מדרגתינו. הוא נזף בו: אתה יודע שיש הרבה אנשים אכזריים בעולם והרבה
צמחוניים הם אכזרים.

עוד כתב מרן הרב לרבינו: תלמיד חכם, בין שאר הדברים, צריך לדעת גם לשחוט.
וודאי ישנם תלמידי חכמים שאינם יודעים לשחוט, אבל זה דבר טוב וראוי. אנא
למד לשחוט. (אגרות ראיה ח"ג, איגרת תש"פ) אחר כך כתב איגרת נוספת: (שם
איגרת תשפ"ד) למדת לשחוט? ובאיגרת שלישית: (שם איגרת תשצ"ט) נו, אתה לומד
לשחוט? ובסוף איגרת אחרת: (שם תתל"ט) אני שמח שלמדת לשחוט. עכשיו, שלמדת
לשחוט, אתה צריך לשחוט. שחטת כבר? (ראה עוד איגרת תתנ"ב, תתנ"ג, תת"ס) מרן
לחץ עליו כדי שלא ינקוט באידיאולוגיה שאסור לשחוט או לאכול בשר.

אי לאכול בשר הינה חזון עתידי. כיצד נגיע לעתיד הזה? לאט לאט, דרג דרג, ע"י
מיני הלכות המלמדות אותנו על הצורך לכבד בעלי חיים, לא להיות אכזרי, הלכות
צער בעלי חיים וכיוצא בזה.

