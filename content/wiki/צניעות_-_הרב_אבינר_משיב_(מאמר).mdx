---
title: "צניעות - הרב אבינר משיב (מאמר)"
type: "מאמר"
---

**צניעות - הרב אבינר משיב**

\[שאלות שנשאלו בעקבות המאמר [צניעות הלבוש](http://www.example.com),
ותשובות הרב בצידן.\]

בעקבות התגובות הרבות שעורר מאמרו של הרב אבינר בנושא הצניעות בערוץ 7,
הפנתה המערכת את התגובות לרב ולהלן תשובותיו:

שאלה: קראתי הכל מתוך רצון ללמוד ולהשתדל בל"נ, אבל כל כך הרבה חומרות - זה
מדכא.

תשובה: קודם כל אין פה אף חומרה. ציינתי בהקדמה למאמר שלי שלא מדובר
בחומרות וכשיש חומרה הדבר יצוין בפרוש. אבל יש דברים שאנשים לא רגילים להם.
בספר מסילת ישרים בשער הנקיות הוא מציין שיש הרבה עבירות חמורות שאנשים
אינם מודעים להן כגון בתחום לשון הרע, יושר המסחר, כבוד חברו וגם הלכות
צניעות.

שאלה: יש דברים הגיוניים, ויש דברים שבשביל לקיימם דרושה לי מתפרה פרטית.

תגובה: כל הדברים הגיוניים וגם לוו בהסבר, אבל יתכן שלא רגילים להם. לגבי
מתפרה פרטית, זה עניין של היצע וביקוש. למשל בארה"ב החנויות מלאות בבגדים
כאלה הן חנויות יוקרתיות והן חנויות עממיות מפני שיש דרישה של עשרות
מיליוני נשים שם.

שאלה: הדברים גורמים לנו להרגיש כאובייקט ולא כאדם, כיהודי, כנשמה.

תשובה: הצניעות מתיחסת אל האדם כאל אישיות ולא כחפץ מקושט ומחוסר טעם טוב.

שאלה: האם גברים כל הזמן עסוקים במחשבות מהסוג הזה?

תשובה: הצניעות של הנשים לא קשורה לגברים, וגם בחדרי חדרים צריך להיות
צנוע - גם איש וגם אישה - כי הקב"ה מלוא כל הארץ כבודו. (שולחן ערוך אורח
חיים פרק ב')

שאלה: האם עלינו לפחד כל כך בעניין הלבוש? ומה עם קצת הלכות צניעות לגברים?
אשמח לתשובת הרב כדי שנלמד.

תשובה: אכן יש לירוא מרבונו של עולם ביראת הרוממות, וכמו כן צריך יראת חטא.
באשר לגברים גם הם צריכים להיות צנועים, וזה נושא למאמר אחר. על כל מאמר
שאני כותב אני תמיד מקבל את התגובה "למה לא כתבת על נושא אחר?" יש משל של
הסופר לה-פונטין על האבא, הבן והחמור. האבא רוכב על החמור, והבן הולך ברגל.
אנשים אומרים "איזה אכזרי על ילד קטן". אז הבן על החמור והאבא ברגל. אנשים
אומרים "איזה כיבוד אב ואם?" אז שניהם על החמור. אז אנשים אומרים, "איפה
צער בעלי חיים?". אז שניהם הולכים ברגל, ואז אנשים אומרים "איזה
אידיוטים!". אז האבא אומר "מה הם רוצים שנקח את החמור על הגב?" לכן מי
שיבדוק את המאמרים השונים שכתבתי במשך השנים ימצא מאמרים גם על הצניעות של
גברים, אבל אתר האינטרנט של ערוץ 7 אינו אנציקלופדיה של המאמרים שלי.

שאלה: מה לגבי סנדלים בלי גרבים?

תשובה: כמעט כל הפוסקים מתירים. הרוצה למצוא פרטי ההלכות בהלכות צניעות
ימצא בספרי "גן נעול".

שאלה: קראתי את הכתבה של הרב ויש לי כמה הצעות: א' אפשר לחנוט אותנו ב'
אפשר לעשות אותנו בלתי נראים. ג' אפשר לבקש מאיתנו להתנהג כמו האיסלם
ולהוסיף כיסוי פנים ועוד כמה עונשים כמו באירן או בסעודיה, וכן רציתי לשאול
מה עם גברים? האם כל מה שמעניין אותם זה כמה הצוואר מכוסה או אורך השרוול
אם הוא ס"מ מעל המרפק ואיזה צבע חולצה ומאיפוא מתחיל הפס. אין דברים אחרים
להתעסק בהם רק איך הנערה או האישה לבושות?

תשובה: הצניעות של האישה זה לא בשביל הגברים, אלא זה בשביל האישה עצמה. גם
הבגדים היפים והצנועים זה לא בשביל הגברים אלא בשביל האשה עצמה. אשה לא
צריכה לחשוב כל הזמן איך הגברים יגיבו על הבגדים שלה. ההלכות האלו נכתבו
בשביל נשים המעוניינות בהן. אם יש אשה שאינה מעוניינת בהן, אני נגד כפייה,
ואני משבח את האולפנות בהן לא כופים על ענייני צניעות. אבל לא בגלל שלא
כופים צריך להחביא הלכות כאילו אנחנו מתביישים מהשולחן ערוך. לגבי כיסוי
פנים (רעלה), במשנה במסכת שבת אכן מוזכרת רעלה, אבל הכותבת ציינה בצדק שלא
הזכרתי אותה.

שאלה: הגיע הזמן שתחשבו עלינו כעל בני אדם שחם להם ומעיק להם ושרוצות
להרגיש בנוח ולא רק כאוביקטים מינים ומגרים.

תשובה: בהחלט אין עניין שנשים יסבלו מחום או מאי נוחות. יש בגדים צנועים
נוחים מאוד, ויש בגדים לא צנועים שמאוד מכבידים.

תגובת גולש: ישר כוח לרב!

תגובת הרב: אכן לכל מאמר שאני כותב יש אנשים שבעי רצון ויש אנשים שאינם
שבעי רצון, אבל אני לא כמלך אחשוורוש שרוצה לעשות כרצון איש ואיש ואיני
כופה את דעתי על אף אחד.

שאלה: למי מיועדת הפסיקה הנ"ל לסטמר?.. אפילו בבית יעקב ובסטמר אין מחמירים
כ"כ כמו ההלכות עליהן כתב הרב. מרוב חומרות ופחדים יוצאים כל מיני אנשים
מעוותים, חבל לפסוק הלכה שאינה נשמעת..בקרוב יפסק גם בעניין ה"קרחת" שאחרי
החתונה שמא משהו יראה שערה ואנה אנו באות.

תשובה: זה לא יפה לדבר לשון הרע על עם ישראל. יש הרבה נשים בכל החוגים
אשכנזים, ספרדים, חרדים וציונים שמקפידים על ההלכות האלה, שאינם חומרות,
ומי שלא רוצה לשמור, זה עניינו, אבל זה לא מתיר לו ללעוג על נשות ישראל.

שאלה: נושא לרבנית ולא לרב! כבוד הרב-עד מתי ימשיכו הרבנים להנחות את הבנות
והנשים בענינים שכאלה? השאר תחום זה לרבניות בלבד, שהרי רק בזיון יוצא
מתיאורים שכאלה-"10 ס"מ יותר מרוחב האגן" וכדומה האם לא הגזמת?!

תשובה: על זה נאמר במסדר האבירים הכי ותיק באנגליה היה כתוב על הסמל שלו
"בוז למי שיחשוב רעה". כלומר אשה צנועה תשמח מאוד בהלכות האלו. ועוד פעם מי
שלא מעוניינת אף אחד לא כופה עליה, אבל שתכבד את הזולת.

שאלה: לרב אבינר שליט"א- אין לך מושג כמה אני משתדלת. אבל מה שכתבת כאן גרם
לי למחשבות של נסיגה מרצוני להשתדל. ניסיתי וניסיתי, אבל אם גם טריקו עם
שרוול ארוך זה לא טוב כי מישהו עלול לראות איזו עצם במעלה צווארי - אז אני
כבר לא יודעת בשביל מה אני כל כך משתדלת ללכת בצניעות. כבוד הרב, חם לנו,
ואנחנו בני אדם, לא תמונות! גם המכנסיים שלכם זה לא הדבר הכי צנוע בעולם,
רואים את תוואי גופכם, שלא לדבר על השרוולים שמגלים חלק מהיד האיתנה
והאבירית שלכם.

תשובה: כל הכבוד שאת משתדלת. כל אחד יעשה כפי כוחו. לגבי הגברים הם צריכים
ללבוש מכנסיים צנועים וחולצות צנועות וכן שאר הבגדים.

שאלה: הצבת הנזיר כאידאל - אי אפשר להפוך את היהדות לנזירות, אנחנו לא
נצרות.

תשובה: כל זה לא נזירות אלא הלכות פשוטות.

שאלה: לדעתי ככה היה הרב כותב ודבריו היו מתקבלים יפה. צניעות מהקל לכבד:

תשובה: במאמר יש הבחנה בין דין לחסידות. אבל במאמר קצר אי אפשר להאריך יותר
מדי.

שאלה: מה עם החינוך בבית??? תסלחו לי על התגובה הבוטה... אבל אני חושבת
שאדם צריך קודם לחנך בביתו ולשמש דוגמא לפני שהוא מחנך את כל העולם. הרב
אבינר... האם הבנות שלך לבושות ככה??? אני פשוט מזועזעת מתביישת ומלאת זעם
על הכתבה הזאת.

תשובה: הבנות שלי עושות כל אחת לפי עניינה, אבל ההלכה לא נקבעת ע"פ הבנות
שלי אלא ע"פ התורה.

רחלי מת"א: אין ספק שצניעות היא דבר חשוב ביותר ויש לחזקה - ביחוד כיום. אך
סבך הלכות וסנטימטרים הגורמים לאישה להתבייש בעצם קיומה לא מקדמים אותנו
לעבר מטרה זו. יש לדבר על מהות הצניעות ועל חשיבותה וממילא מי שנושא זה
קרוב לליבה תדע כיצד לנהוג ומי שאינה מעוניינת בכך - חומרות נוספות בוודאי
לא ישכנעוה.

תשובה: מאמרים על ערך הצניעות כתבתי במקום אחר. מאמר זה הוא עבור מי שמכירה
כבר זאת.

אילנה: ממש משפיל. אפילו לקרוא את הדברים שהוא כותב ואת רמת הפירוט הפיזית
שהוא מרגיש צורך לרדת אליו. אם כבר מדברים על צניעות, אז קצת צניעות לא
תזיק בהתייחסות לגוף האשה. אם הצניעות בימינו מסתכמת בציור מפה של אזורי
'אסור ומותר' על גוף האשה, אז מצבינו ממש רע. כל ההתייחסות מעליבה ומשפילה!

תשובה: מי שלועג סימן שאין לו מה לומר לגופו של עניין. הדברים נכתבו
בצניעות ומי שלא מרגיש זאת צריך לעשות תשובה.

