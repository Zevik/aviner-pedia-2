---
title: "שו\"ת יום הולדת (מאמר)"
type: "מאמר"
---

ש: יום הולדת הוא יום אהוב על הילדים ואפילו על המבוגרים. יש לו מקור?

ת: אצל גויים. "ויהי ביום השלישי, יום הולדת את פרעה, ויעש משתה לכל עבדיו"
(בראשית מ, ב). וכן במשנה עבודה זרה , מוזכר יום הלידה (א, ג). ועוד.

ש: אז אדרבה יהיה בזה איסור משום חוקות הגויים?

ת: לא. כיון שיש בזה סברא. ועיין שו"ת עשה לך רב (ד, ו. וכן שו"ת להורות
נתן ט, ה). אין איסור ואין מצוה. האדר"ת מספר שהוא היה כועס על אלו שברכו
אותו ביום הולדת, כיון שזה מנהג גוי (נפש דוד). אבל איסור אין.

ש: הבן איש חי כן מזכיר חגיגת יום הולדת ואומר שזה סימן יפה (בא"ח שנה
ראשונה, ראה, יז)?

ת: נכון. גם בבן יהוידע לגבי רבי אלעזר בן עזריה בהיותו בן 18 (ברכות כח,
ב). ועוד כמה אחרונים הזכירו, אבל אין לזה מקור קדום. ותמיד טוב לאחל ברכה
לאדם ולתת לו מתנה.

ש: הרבי מלובביץ האחרון אומר שזה מתעורר מזלו של אדם.

ת: נכון. אך גם לזה אין מקור קדום.

ש: כתוב בגמרא שבהגיעו לגיל ששים, רב יוסף עשה יום טוב (מועד קטן כח, א).

ת: זה משהו אחר. זה בגלל שניצל מעונש כרת. יש שהוסיפו שבעים (בן איש חי),
אך גם לזה אין מקום קדום.

ש: אני שומע כמה פעמים חזרה על הביטוי אין מקור קדום. אבל יש גם חידושים?

ת: נכון. אך חידוש אמיתי הוא דבר שנובע ממקור קדום. והיה אם שמע תשמעו, אם
תשמע בישן, תשמע בחדש (דברים יא, יג. רש"י). מה שבטוח הוא שאין לעשות
מסיבות יום הולדת יקרות, ולהאכיל שבעים. עדיף לתת את הכסף לרעבים, שזו מצוה
ברורה שיש לה מקור קדום. גם ילדים עניים מתביישים שאינם יכולים להתחרות עם
חבריהם העשירים.

ש: מה כן כדאי לעשות ביום הולדת?

ת: רבנו הרב צבי יהודה אמר: חשבון נפש. הרבי מלובביץ האחרון אמר: צדקה,
כוונה בתפילה, לימוד תורה, התבודדות והעלאת זכרונות ותיקון תשובה, קבלת
איזה הידור מצוה, התוועדות משפחית של מצוה (שערי הלכה ומנהג או"ח ב, שג).

- פורסם בשאילת שלמה 623

