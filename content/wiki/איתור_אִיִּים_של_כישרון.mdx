---
title: "איתור אִיִּים של כישרון"
type: "מאמר"
---

## איתור אִיִּים של כישרון

\[מ"ראשי יהודי"\]

אין זה נכון שהילד הזה אינו מוצלח – הוא מוצלח, אבל הוא בטוח שאינו מוצלח,
הוא בטוח שאינו שווה כלום, וזה גורם לו להצליח פחות ופחות. הוא מקבל ציונים
נמוכים. מדוע? הרי הוא באמת ילד מוכשר? אלא הוא בטוח שאינו שווה. לכן עלינו
לאתר אִיִּים של הצלחה בעבורו. הוא טובע באוקיינוס של חוסר-יכולת. מה הפתרון?
למצוא באוקיינוס הזה של חוסר-היכולת איים של כישרון, ואת האיים האלה להגדיל
ולטפח כדי לגרום לו להצליח. אין זה משנה במה יצליח – העיקר שיצליח. מדובר
כאן במצב קריטי.

אין להניח ילד עם דימוי עצמי נמוך במסגרת שבה יהיה "זנב לאריות" כמו
מבוגרים (אבות ד טו. ירושלמי, סנהדרין ד ח), כי סופו שבאמת ישתכנע שהוא
כזה. יש לשבצו במקום שבו יהיה "ראש לשועלים", שיהיה תמיד בין ראשונים, בין
הטובים שבקבוצה. הבעיה אינה היעדר כישרון, שהרי ילד בעל דימוי עצמי גבוה,
גם אם אינו מוכשר בדבר מסוים – אין הדבר מפריע לו: "איני מוכשר בשירה, אבל
אני מוכשר בתחום אחר".

- פורסם בשאילת שלמה 246

