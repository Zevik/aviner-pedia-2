---
title: "מי ראוי להיות ראש עיריית ירושלים? (מאמר)"
type: "מאמר"
---

ש: הרב פירסם מכתב תמיכה בזאב אלקין לראשות ירושלים. אך ברשת מסויימת כתבו
שהרב חזר בו, ואז הרב חיזק את עמדתו הראשונה. כיצד להבין שמשקרים?

ת: זה סימן טוב. מי שמשקר, סימן שאין לו אמת לומר.

ש: באותו ענין, הרב כתב שהוא התייחס בכובד ראש לכל פניה אליו נגד אלקין ,
אלא שאחרי שבדק, עוד יותר התחזקה תמיכתו. מה זה קשור?

ת: פשוט מאוד. אחרי בדיקה התברר שאלו טענות לא לענין, וכלל ידוע, מי שטוען
לא לענין, סימן שאין לו מה לומר לענין.

ש: עכשיו, לגופו של ענין. מה צריכות להיות התכונות של ראש העיר ירושלים?

ת: מנהיג בעם ישראל צריך שלוש תכונות, כותב מרן הרב קוק לגבי בצלאל: קדוש,
תלמיד חכם, מחובר אל העם. ולפי סדר זה.

ש: וכי מעומד זה קדוש?!

ת: לצערנו, כולנו אינינו קדושים, מלבד יחידי יחידים, אפסו קדושים מן הארץ.
אבל הוא אדם ירא שמים, מאוד עניו ומאוד מכבד תלמידי חכמים.

ש: וכי אפשר להגדירו כתלמיד חכם?

ת: לצערנו, אין בדורנו הרבה תלמידי חכמים ענקיים . אך הוא למד חמש שנים
בישיבת הסדר, קובע עיתים לתורה ואף נותן שיעורי תורה.

ש: ולבסוף, הוא מחובר אל העם?

ת: ודאי. עוד בצעירותו ברוסיה, השתייך לארגונים יהודיים, היה מעורב בקהילה
היהודית ומזכ"ל בני עקיבא. ובארצנו מילא תפקידים ממלכתיים רבים, יותר ויותר
רמים: סגן שר, שר, חבר קבינט, יו"ר מפלגה, יו"ר הקואליציה, יו"ר ועדת הכנסת
ועוד ועוד. קידם חוקים רבים.

ש: ומה עם המועמדים האחרים?

ת: כולם יהודים טובים. אבל אף אחד מתקרב להיקף פעילתו. יש להבין דבר חשוב:
פוליטיקאי לא נבחר על יסוד הבטחותיו והכרזותיו. לדבר זה קל מאוד, לקיים זה
הרבה יותר קשה. אינינו אומרים שמועמדים אחרים מפזרים במתכוון הבטחות שווא,
אלא שלא תמיד יש לאדם יכולת לקיים מה שהוא משתוקק. לכן, יש לשפוט מועמד
פוליטי לא על פי מה שהוא מבטיח ומדבר, אלא על פי מה שהוא בפועל עשה בעבר,
בתקוה שכן ימשיך בעתיד.

ש: אז אי אפשר לסמוך על אף אחד?

ת: אפשר לסמוך על מי שבעבר הבטיח וקיים. ואכן אצל זאב אלקין, מילה זו מילה.
מה שהוא אומר, הוא עושה. הוא גם בעל יכולות גדולות, בעל שכל רחב, בעל ניתוח
עמוק וארוך טווח. כיון שהוא עניו, כל זה לא ניכר לעין.

ש: אז איתו הכל הוא הכי טוב בכי טוב שבעולמות?

ת: ודאי לא. גם הוא בן אדם' ודאי יש לו חסרונות. השאלה בפוליטיקה היא תמיד:
מה החלופה, מה האלטרנטיבה?

נקווה שייבחר ויביא ברכה.

- פורסם בשאילת שלמה 557

