---
title: "יש רעב במדינת ישראל? (מאמר)"
type: "מאמר"
---

מה בין מעשר כספים לבין מצות צדקה? לרוב הפוסקים, אין הבדל, מעשר כספים הוא
כִּימוּת של מצות צדקה. כי הגדר של צדקה, היא לפי צרכי העני וכפי יכולת הנותן.
באו חכמים וקבעו גדר של עשרה אחוז.

אבל עיין בספר אהבת חסד של החפץ חיים שגדר זה הוא לגבי אנשים בעלי הכנסה
בינונית, אך עשירים חייבים יותר ועניים חייבים פחות.

אבל מה הוא הגדר של עני הזכאי למעשר כספים? מי שחסר לו החיוני. ומהו
החיוני? עיין בטור שזה משתנה לפי הזמן ולפי המקום. למשל ,בימינו, מקרר
ומכונת כביסה הם חיוניים, אבל רכב ומייבש כביסה אינם חיוניים.

בכל זאת נשארת הגדרת החובה לא ברורה, כפי שזה בהרבה מצוות בין אדם לחברו.
אבל יש כלל ברור בספר אהבת חסד, וכן בתוספות בסוף הספר: אמנם חייך קודמים
לחיי חברך, אך מותרותיך אינם קודמים. וכן הוא באגרות בסוף ספר התניא ובערוך
השולחן ובשו"ת אורח משפט למרן הרב קוק.

כידוע, חייך קודמים לחיי חברך. אם שני אנשים הולכים בדרך, לאחד יש ממיה,
ואם יתחלקו, שניהם ימותו, אז בעל הממיה הוא שישתה (בבא מציעא סב).

וכן הוא לגבי צרכים אחרים שאינם פיקוח נפש, כגון שלאחד יש מיטה, או כיסא או
שולחן.

אבל לא יתכן שלאחד תהיה ריבה לשים על הלחם ולשני לא יהיה לחם. שלאחד יהיה
רכב ולשני לא תהיה מיטה. שהרי גם לחם וגם מיטה או לפחות מזרון הם חיוניים.

לעתיד לבוא, כולם יהיו משפחה, אך בינתיים יש עוני חברתי, כלומר פער כלכלי.
אחד יכול להרשות לעצמו לקנות מכונית, וחברו לא. ללמוד באוניברסיטה וחברו
לא. וכן הלאה. מצב זה יישאר זמן רב.

אך יש גם עוני ביולוגי, שאינו יחסי אלא מוחלט, כגון מזון. אדם צריך מספר
מסויים של קלוריות, אם לא כן, הוא ירעב וימות חלילה.

האם בארצנו יש רעב? הנושא מושתק. כאשר הוא עולה לכותרת, מיד הוא נדחה למחרת
על ידי נושא אחר. גם לא אוהבים את המילה רעב, אז משתמשים בביטוי מוסווה:
"אי בטחון תזונתי".

כתוצאה מזה ,9% מהילדים גונבים מזון, ו-12% אוספים אותו מפחי אשפה. גם
אמהות רבות אוספות שאריות בסוף היום משוק הירקות. ילדים רבים פונים לבתי
תמחוי, אך אין להם כסף עבור כולם. לפי הביטוח הלאומי יש 400,000 ילדים
רעבים.

כידוע העוני משכפל את עצמו מדור לדור. בבית ספר אין שוויון הזדמנויות. בין
ילדים עניים רק 16% לומדים מדעים לעומת 46% אצל עשירים, 38% עוברים בגרות
לעומת 83%, רק 27% לומדים באוניברסיטה, וכן הלאה.

נוהגים למדוד את הפער הכלכלי במדד ג'יני. 0 הוא שוויון מוחלט . 1 הוא אי
שוויון מוחלט. ככל שהמספר גדל, יותר הפער גדול. במדינת ישראל זה 0.37 (לפני
המיסים זה 0.46), לעומת הממוצע ב-OECD שהוא 0.31, הפער במדינת ישראל הוא
הכי גדול מכל המדינות המערביות, מלבד ארצות הברית.

הדבר צריך תיקון! אינינו מדברים על אוטופיה קומוניסטית, אלא על ואהבת לרעך
כמוך.

- פורסם בשאילת שלמה 548

