---
title: "הבית היהודי במבחן"
type: "מאמר"
---

## הבית היהודי במבחן

\[ראיון באתר כיפה\]

נשארנו בחצי הדרך ככל הקשור לבית היהודי. יש לנו מפלגה בלי נשמה. צריך
להבין שהבית היהודי לא יילחם עבור מדינה יהודית הבית היהודי לא ישתנה.
חייבים להבין את זה. תמיד יכולים להיות ניסים, אבל בלי ניסים הבית היהודי
לא ישתנה ויישאר כפי שהוא. הוא לא ממלא את תפקידו ואת הציפיות שלנו וצריך
למצוא פתרונות חלופיים. מוקדם מדי לומר מה לעשות ולמי להצביע, אבל צריך
לחשוב עם פתרונות לבעיות בדרך.

אמנם הבית היהודי רשם הצלחה גדולה בהעלאת הכוח של הציונות

הדתי, אך מנגד פגע באופן משמעותי ביותר במצב הדת והמדינה. נשארנו בחצי
הדרך. לפני כן היה מצב בו המפלגה הדתית לאומית הייתה מפלגה חלשה וקקיונית,
ללא שום השפעה. בשביל להשפיע צריך כוח פוליטי. מפלגה היא לא בשביל לדבר,
בשביל זה יש רבנים.

ברוך השם התמנו אנשים עם כוח ארגון וכוח מעשי, ובזכותם המפלגה קמה לתחייה.
השפעה מתוך הליכוד או כניסה למפלגה חרדית אינה אידיאלית. החרדים דואגים
בעיקר לדת והליכוד דואג רק ללאומיות. אותנו מעניינת מפלגה דתית לאומית
שתשפיע על הזהות היהודית של המדינה.

בפועל המפלגה קמה כגוף אך ללא נשמה. עיקר התפקיד הוא שתהיה מדינה יהודית,
ובזמן האחרון יש במוצהר גל חקיקתי אדיר הרוצה למחוק את הצד היהודי של
המדינה. הבית היהודי לא פעל ולא עשה דבר, ונוצר מצב בו הם גרועים מכל
המפלגות הדתיות הלאומיות עד כה. הם מוחים, אבל למחות זה לא התפקיד של
המפלגה. המפלגה צריכה להילחם בכל האמצעים. אנשי הבית היהודי עסקו בדברים
חשובים מאוד, אך לא בנושאי דת. הם צריכים לעשות תשובה גדולה.

אנחנו מכירים כבר את הבית היהודי וגם אם הם יבטיחו שיפעלו בתחום הדת זו
שאלה כבדה האם ניתן לתת בהם אמון. מפלגה זו לא הבטחות אלא מעשים וקבלות.
ניתן להניח שמה שהמפלגה עשתה בעבר הם יעשו גם בעתיד ומה שהיא לא עשתה בעבר
לא צריך לחלום שהיא תעשה בעתיד.

שאלה: אתה אומר שלא צריך להצביע לבית היהודי?

אני לא קובע לאיזו מפלגה להצביע. צריך להבין מה אנחנו רוצים ולהגיע אליו.
כדי לקבל החלטה צריך שלושה דברים – להבין המצב העכשווי, לדעת מה אנחנו
רוצים בעתיד, ולקשר חוטים כך שנגיע לעתיד. אנחנו צריכים מפלגה עם נשמה,
שתילחם על מדינה יהודית. זה לא מה שהבית היהודי עושים ואת זה חשוב לדעת.

שאלה: מה אתה חושב לגבי אחדות בין האיחוד הלאומי והבית היהודי? להגיע בכל
מחיר?

באופן כללי צריך מפלגה גדולה. אין לשתי מפלגות קטנות כוח של מפלגה גדולה.
יחד עם זאת, צריך גם לשים לב לבעיות ולהכיר את המצב. הבית היהודי לא יבצע
את כל מה שהבטיח.

שאלה: הבחירות ניצבות לפתחנו. מדובר בדבר טוב מבחינתך?

ללכת לבחירות זה זעזוע גדול ולא נעים, אבל מנגד, הבעיה המרכזית שהייתה לנו
עכשיו – החקיקה האנטי דתית שדוחקת את אופיה היהודי של המדינה – תיעצר ולו
לזמן קצר. מדובר בפיקוח נפש, פיקוח הנשמה של המדינה, ולא הצלחנו לעצור את
זה. עכשיו המצב יעצר באופן זמני בגלל הבחירות וכן בגלל הסבירות שבכנסת הבאה
יהיו חרדים בקואליציה והם לא יתנו לכרסם את הסטטוס קוו.

באשר לשאלת הכניסה של החרדים לקואליציה, הם אלו שיצילו את המדינה מכפיה
חילונית. החרדים יכולים ללכת שמאלה וימינה אבל הם לא ייתנו לכרסם את הסטטוס
קוו. חשוב שהחרדים יהיו בכנסת. אני לא חרדי, אבל אני מסכים שהחרדים הם חלק
מבניין התורה והאומה. כולי תקווה שהם יכנסו לכנסת הבאה.

- פורסם בשאילת שלמה 365

