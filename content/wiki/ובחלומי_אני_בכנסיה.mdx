---
title: "ובחלומי אני בכנסיה"
type: "מאמר"
---

## ובחלומי אני בכנסיה

ובחלומי אני בכנסיה נוצרית, כנסיה מעוטרת בקישוטים מפוארים, אך אני מרגיש
חנק בגרון. ריח דם עולה באפי, דם יהודי שנשפך לאורך הדורות, דם של רציחות
ועינויים, העברה על דת וגירושים. אני מרגיש סירחון נורא.

אני רוצה לברוח אך אני קופא במקום. פתאום אני רואה שנכנסים נציגי ארגונים
דתיים וחרדים, מנהלי ישיבות ורבנים חשובים. אני משפשף את עיניי, איני מאמין
למראה עיניי. חלום זוועה נורא. אני צובט את עצמי כדי להתעורר, אך אני עדיין
כאן.

כל הנציגים וכל הרבנים יושבים מחויכים ושבעי רצון מעצמם. ודאי הכריחו אותם
לבוא לכאן. אני זוכר שבתקופות שחורות של עמנו הכריחו אותנו לשבת בכנסיות
ולהקשיב לדברי הכמרים המטיפים. אך כיצד חזרנו לזה? הרי עתה יש לנו מדינה?
כנראה אין מקשים קושיות על חלום זוועה.

והנה המקהלה מתחילה לשיר. איני מבין מילה מן המלל הנוצרי, אך אין הוא
מעניין אותי. הוא מנסר לי את האוזניים וראשי סחרחר עלי.

אז ניגש כומר ומתחיל לדבר: אני ראש הכנסיה, הפסטור ג'והן האגי. ברוכים
הבאים לכנסיית קורנרסטון בסיום שלושה ימי חגינו הנוצריים. ואני שמח על
הזכות שנפלה בחלקי להעניק לכל אחד מכם תרומה דתית, תרומת האוונגליסטים, לכל
אחד מכם עד מליון דולר.

מה?! אנו נקבל תרומה מגויים! מה?! האם אנו שנוררים? קבצנים? הרי אסור לקבל
כספי גויים בפרהסיה! (רמב"ם מתנות עניים ח ט. שו"ע יו"ד רנד ח). ואם זה רק
ליהודים, חמור עוד יותר (ט"ז שם). אני מתבייש! איזה חלום נורא!

והנה ניגש נציג ... לעיני כל המצלמות, בשידור חי, ומקבל שיק ענק מבריסטול
בגודל מטר, מול כל המצלמות! איני מבין, הרי הרבנות הראשית אסרה לקבל כסף
נוצרי... והנה נציג נוסף... איך בכלל נכנסנו לכנסיה נוצרית, והרי אסור
להיכנס! (חכמת אדם פד טז. ברכ"י יו"ד קמה טו. שו"ת יביע אומר ב יו"ד יא).

אחריו עוד נציג... איני מאמין. גם הם נכנסו! הרי הרמב"ם כותב שאסור לעבור
בעיר שיש בה עבודה זרה, וקל וחומר לדור בה. אלא שאין לנו ברירה ומתקיים בנו
'ועבדתם שם אלהים מעשה ידי אדם, עץ ואבן' (פהמ"ש ע"ז דף יא).

ושוב, נציג מוכר... לא ייתכן! אותה חסידות חזקה יוצרת השפעה ותלות בנצרות.
אוי, כמה גדול הפיתוי לקבל כסף! השוחד יעוור עיני חכמים.

מוסד... והפנים שלי נפלו. הרי זה מחזק את מעמדם של הנוצרים בארץ, הרי בגלל
הכסף שלהם החוק שרצינו לחוקק נגד המיסיון נפל כמה פעמים.

מוסד... הרי הגר"מ אליהו אסר לקבל כסף נוצרי, והגר"א שפירא, והגר"א וייס,
והגרי"ש אלישיב, והגר"ע יוסף ועוד ועוד.

וישיבת... אוי! שכחתם שהבד"ץ אסר! שכחתם שבית דין חב"ד אסר!

נכון... זה רק חלום...

נזכרתי ברבי יהודה החסיד: "כומר אחד היה חייב ליהודי כסף, וידע הכומר שהוא
לא ילך אחריו לבית התיפלות, וכשהיה הולך לתבוע חובו, הלך הנכרי לבית
התיפלות, ולא רצה היהודי לילך אחריו שם" (ספר חסידים ס תלה). ופה באים
לכנסיה עבור כסף!

גם ארגון... אולי לא ראו את דברי רבי יהודה החסיד: "איש אחד הלך בבית עבודה
זרה ונתחרט, שאל לזקן להורות לו מה לעשות, אמר לו באיזה יום היה כך וכך.
תתענה בכל שנה באותו יום וכן עשה" (ספר חסידים שם). נקווה שיצומו.

ישיבת... ומה עם הנפש שלנו? כן, כך עוד רבי יהודה החסיד: "יהודי אחד הלך
בחצר בית עבודה זרה, כשיצא שמע בת קול שאמרה: 'ואותי השלכת אחרי גוך'.
והתענה כל ימיו" (ספר חסידים שם).

המרכז הנוצרי יהודי ב... זה לא מפליא... אבל למה בכלל בעיר הקודש... יש
מרכז כזה?...

בית הספר הרפורמי... נכון שהם רפורמים, אבל הם יהודים, אחינו, ולא נוצרים.
אוי ואבוי. הם לא מבינים שעצם קבלת הכסף נותנת אשראי לנוצרים בארצנו?

יש אפילו רבנים שהתחבקו עם אותו כומר. כל זה בשביל מיליון דולר. אוי, כמה
גדול כוח הכסף.

ועתה מתחילים לשיר: "הנה מה טוב ומה נעים שבת אחים גם יחד".

לא! אינכם אחיי! קודם בקשו סליחה על שרצחתם את אבותיי ואמותיי, את גופם ואת
נשמתם. ואיני יודע איך תוכלו לכפר. בואו אלי בצנעה לארצי ובקשו סליחה ואז
נדון.

אוי, כמה גדול כוח הכסף! כל העלובים האלה אינם מבינים שקבלת כסף מנוצרים
מחלישה את ההתנגדות של יהודים חלושי נפש לקבל את ישו הנוצרי? ואיפה הכבוד
העצמי שלנו?!

מהר! מהר! לברוח מחלום הזוועה הזה! הכנסת הצלם להיכל! מסע צלב הכסף!

אבל אין זה חלום! זו מציאות! (אפשר לצפות בכל הארוע באינטרנט).

כמובן, אני לא שם חלילה. מהר לברוח!

אני יוצא מחלום הבלהות וחוזר לחלום שלי, שלנו, "בשוב ד' את שיבת ציון היינו
כחולמים". "עומדות היו רגלינו בשערייך ירושלים". אני יושב לי בישיבה שלנו
'עטרת ירושלים' ואני נזכר באדם שבא לבקרנו לפני שלושים שנה, וזה בערך מה
ששאל אותי: "אני מייצג אבנגליסטים רבים, ואנו מעוניינים לקדם את בניין בית
המקדש, לכן פניתי אליכם כי הישיבה שלכם הכי קרובה למקום המקדש. האם אתם
מכינים בניין בית המקדש? לא... אהה, אתה אומר שעל ידי לימוד תורה וקיום
מצוות, מידות טובות ויראת שמים מקרבים בניין בית המקדש... בסדר... אז אנו
רוצים לעזור לכם. יש בארצות הברית 50 מיליון אבנגליסטים. אני אגבה מכל אחד
דולר אחד בלבד לשנה, כך שכל שנה תקבלו 50 מיליון דולר עד שיסתיים בניין בית
המקדש. זו ההצעה שלי, אתה מסכים?"

אתם יודעים מה עניתי לו? רק מילה אחת: "לא"!

- 

נלקח משאילת שלמה 162

