---
title: "הרגשת הערך העצמי"
type: "מאמר"
---

## הרגשת הערך העצמי

\[מ"ראשי יהודי"\]

הרגשת הערך העצמי היא רגש שונה לגמרי מגאווה. ילד בעל ערך עצמי גבוה הוא
עצמאי, יוזם דברים ולוקח אחריות. לעומתו, ילד בעל ערך עצמי נמוך הוא
תבוסתן: "אני לא אצליח". הוא בורח מכל התמודדות קשה. ילד בעל ערך עצמי גבוה
אינו נופל בקלות לתסכולים. כאשר איננו מצליח בדבר מה – לא נורא, הוא לא
נשבר, אלא אומר: "בפעם הבאה אצליח". מציבים לפניו אתגר קשה, הוא נהנה ושמח,
מתלהב מאתגרים. לעומתו, ילד בעל ערך עצמי נמוך, מזלזל ביכולתו. ילד בעל
דימוי עצמי גבוה, כאשר הוא נכשל – הוא מאשים את עצמו. אין לו בעיה להאשים
את עצמו. הוא איננו מפחד לומר: "הפעם ההצלחה בגדה בי", כי הוא מלא אמון
בעצמו. "ובכן, אז מה אם נכשלתי? אלמד מהכישלון, ובפעם הבאה לא אכשל".
לעומתו, ילד בעל ערך עצמי נמוך, נמצא תמיד במצב של מִגננה, ומטיל את כל
הכישלונות על אחרים. אם נכשלתי מחמת עצמי – אני מלא תקווה, שהרי אין הדבר
תלוי אלא בי. אבל אם נכשלתי מחמת אחרים – האחרים תמיד יישארו אחראים ואין
לי סיכוי. הוא שבוי בכֶּשֶׁל תמידי. ילד בעל דימוי עצמי גבוה, בשעה שהוא מצליח
במשהו, הוא אומר: "בעזרת ד', בזכותי". לעומתו, בעל הדימוי העצמי הנמוך
יאמר: "לא יתכן, זו לא הצלחה שלי. במקרה הצלחתי".

- פורסם בשאילת שלמה 241

