---
title: "מקורות ל\"הלכה בישיבה\" (שו\"ת)"
type: "שו\"ת"
---

מקורות ע"י הרב מרדכי ציון

הגאון מטשעבין, הג"ר דב בעריש ווידנפלד, היה מדגיש ששלימות תלמיד חכם הינה
כשיודע היטב ללמוד את הסוגיות וכן בקי בדרכי ההוראה. ומרגלא בפומיה להביא
דוגמא משני גדולי הדור שחיו בתקופה אחת, רבי יהונתן אייבשיץ ורבי יעקב יושע
מפרנקפורט בעל 'פני יהושע'. רבי יהונתן התפרסם בישיבתו הגדולה ובתלמידיו
הרבים שומעי שיעוריו הנפלאים, והפני יהושע התפרסם יותר כפוסק, והיה נחשב
לאחד מפוסקי הדור. והיו תלמידיו של רבי יהונתן מתפארים בפני תלמידיו של
ה'פני יהושע' שאינו במדרגת רבם. ולהיפך, תלמידי ה'פני יהושע' היו אומרים
לתלמידי רבי יהונתן שהוא פוסק הדור.

וראה זה פלא, לאחר פטירתם נתפרסם ונשאר בידינו ה'אורים ותומים' וה'כרתי
ופלתי' תורתו של רבי יהונתן בהלכה או ספריו הנודעים בדרוש, ומתורתו של
ה'פני יהושע' נשאר ספרו על הש"ס, ספר שלא מש מאהלי הישיבות. ללמדך, שאין
הפרדה בין השניים. ואמנם, שלימות קומתו של ראש ישיבה היא ביכולתו להביא את
תורתו לידי ה'אורים ותומים' לפסק הלכה. ושלימות קומתו של פוסק היא כשיודע
להעמיק בפשט הסוגיה כמו ה'פני יהושע' (שר התורה עמ' 58).

ופעם הרבי מסטמאר ביקר בישיבת טלז בעיר קליבלנד באמריקה, והתלמידים שאלוהו
כל מיני שאלות, אך הוא השתמט, או אמר לשאול את רה"י. רה"י הגרא"מ בלאך אמר
שלמד מכך כי לא די לו לראש ישיבה שיוכל להגיד שיעורים וללמד את תלמידיו
תורה, אלא צריך הוא גם לדעת לפסוק הלכה. עולמות שחרבו עמ' מב.

