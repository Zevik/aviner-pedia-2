---
title: "רעב במדינת ישראל (מאמר)"
type: "מאמר"
---

פוליטיקאים יקרים של עמנו, מכל השיטות ומכל הזרמים, יש רעיון טוב בשביל
כולם: לדאוג למזון עבור העם היושב בציון.

יש ויכוחים ביניכם, בין ימין לשמאל, סוציאליסטים וקפיטליסטים, דתיים
וחילוניים, ועוד הרבה גוונים. תבורכו כולכם מן השמים. אבל יש דבר המוטל על
כולכם, ללא הבדל השקפה: לחם!

אמנם, לא אוהבים לדבר על זה, אך במדינתנו יש רעב. כדי להחליש את הבעיה,
משתמשים במכבסת מילים: "אי בטחון תזונתי", כלומר שאין כמות מספקת של מזון
מזין ובריא.

ואלו המספרים של הביטוח הלאומי: חצי מיליון משפחות ומהן 650 אלף ילדים חיים
באי-בטחון תזונתי. מתוכם, רבע מיליון משפחות ומהן 350 אלף ילדים חיים
באי-בטחון תזונתי חמור.

במילים פשוטות, יש רעבים. יש ילדים שהולכים לבית ספר לפעמים או תמיד בלי
כריך. יש שמדלגים על ארוחות.

ב"ה, זה לא פיקוח נפש. בעולם מתים כל יום חמישה מיליון ילדים מתחת לגיל חמש
בגלל סיבות של תזונה. ב"ה, כאן אף אחד לא מת. אבל רעבים.

יש גם טעות אופטית. אנו רגילים לזהות ילד רעב, כיצור רזה עם עור על עצמות.
אצלנו זה להיפך: הוא סובל מהשמנה, בגלל שהוא אוכל לחם, אורז, אטריות, תפוחי
אדמה. אבל אלו קלוריות ריקות. צריך פירות, ירקות, חלבונים.

אלא שפירות וירקות הם יקרים, ומזון תעשייתי, שרובו ג'ונק-פוד, הוא יחסית
זול. אגב, מחיר המזון כל הזמן עולה במדינתנו. מזון בריא לנפש הוא אלף שקל
לחודש. זה מעבר ליכולת של רובם!

אבל מה שילדים לא מתים, אין זה נס מן השמים, אלא נס מן הארץ, בגלל שיש הרבה
ארגוני חסד, כגון ארגון לתת, שבו שותפות 200 עמותות, שהוקם לפני יותר
מעשרים שנה, מיליון ישראלים תרמו כסף, זמן ומזון, ומאה אלף מתנדבים השתתפו,
וכן בתי-תמחוי רבים של דתיים וחרדים, וכן ארגון לקט ישראל שמציל תוצרת
חקלאית מלהיות מושחתת, ועוד ועוד.

אבל לצערנו, כל זה לא די. אחד משלושה ילדים בארצנו סובל מרעב, ורבע סובל
מעודף משקל.

כמובן, התורם הכי גדול במדינה, הוא המדינה עצמה, דרך משרד הרווחה, וגם דרך
משרד החינוך ועוד. אבל לצערנו, גם זה לא די.

בודאי, לא נוכל לפתור את בעיית העוני מהיום למחרת, אבל לפחות נפתור את
בעיית הרעב, המכונה "אי-בטחון תזונתי".

לכן, פוליטיקאי יקר של מדינתנו היקרה, אנא ,מלבד מאבקיך על כלכלה ובטחון,
שבת, כשרות, גיור, גיוס, - חובה להילחם גם על הרעב, ולא רק גם, אלא לפני
הכל.

אנא השתמש בפופולריות שלך לשם כך. לא אמרנו: השתמש בנושא זה כדי להגדיל את
הפופולריות שלך, זה דבר זול, מזוייף, בזוי, כמו שפעם מועמד לנשיאות
אוסטרליה נתן חמש דולר להומלס מול המצלמות – אבל לתעמולת בחירות שלו הוציא
מאות אלפים. צביעות.

וכן אצלנו, פעם שר ביקר בבית-תמחוי, אכל שם עם קשישים ואמר שהוא בא לראות
את הבעיות בגובה עיניים. ומה יצא מביקור זה? שום דבר. מפגן ראווה.

לפעמים, אפשר ללמוד גם מן הגויים. קבל את האמת ממי שאמרה. לפני קצת יותר
משלושים שנה, הומוריסט ושחקן צרפתי מפורסם, בשםקוֹלוּש Coluche, יצא בקריאה
באמצעי התקשורת לעזור לרעבים: להקים בתי-תמחוי, לתרום כסף, למסור עודפי
סופרמרקטים, להקדיש מבנים של העירייה וכולי. הוא אמר שבמדינה של זוללים כמו
צרפת, לא נסבל שיש רעבים (אגב, גם מדינתנו היא מדינה שלא חסרים בה זוללים
). הוא היה נסער מעומק ליבו .קריאתו נשמעה והתוכנית יצאה לדרך. הוא גם הקים
להקת זמרים, וכל הרווחים הלכו לאותו ארגון ,המכונה מסעדות הלב Les, Restos
Du Coeur. הוא נפטר זמן מה לאחר מכן. אך הארגון תפס תנופה והיום יש כ-2000
מרכזים, 70,000 מתנדבים, 160 מיליון ארוחות לשנה, עזרה ל-90 אלף עניים.
העזרה גם התפשטה לחלב לתינוקות, ייעוץ משפטי, מציאת עבודה, מציאת דירה,
עזרה לילדי בית ספר ועוד חסדים.

הרי לצרפתי אין מצות "אהבת צרפתי" ולנו יש מצות אהבת ישראל! אותו צרפתי לא
עשה זאת כדי לגרוף פופולריות, הרי הוא היה כבר מאוד פופולרי אלא פעל מתוך
אהבת הבריות.

יש אצלנו אמהות שאוספות ירקות זרוקים על הרצפה אחרי השוק. ולפי דו"ח מבקר
המדינה, כ-10% מהילדים הרעבים אוספים מזון מפחי אשפה, ועוד כ-10% גונבים.

אגב, לפי ההלכה, מגיע מזון לעניים לא בחסד, אלא בזכות. הצדקה היא חובה.
כופים על הצדקה. על פי תורה, מתנות עניים מן השדה, הן שלהם.

כבר היום, אנו חיים בארץ זבת חלב ודבש, החקלאות משגשגת, אבל החקלאי מקבל על
תוצרתו חצי גרוש, ועקב פערי תיווך ושיווק ,המחיר גדל פי 4 עד שהוא מגיע
לצרכן.

אנא בדוק במספרים של ארגון המדינות המערביות OECD, וראה שבעיית העוני היא
הכי חמורה במדינתנו.

לכן, נציג יקר של מדינתנו, אנא עשה משהו לשם שמים, שלא יהיו רעבים, על ידי
הגדלת ארגוני החסד, ויותר טוב, על ידי חקיקה. ואולי עשה זאת יחד עם נציגי
כל המפלגות. הרי בזה כולם מסכימים. הנה מה טוב ומה נעים שבת אחים גם יחד.

- פורסם בשאילת שלמה 589

