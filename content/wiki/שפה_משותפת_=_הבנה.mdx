---
title: "שפה משותפת = הבנה"
type: "מאמר"
---

== שפה משותפת = הבנה ==

\[מ"ראש יהודי"\]

בחור שסבל מלחץ נפשי, הלך לפסיכולוג. שאל הפסיכולוג: "מה הדבר הכי חשוב
בחייך?". ענה הבחור: "משיח!". לפסיכולוג זו היתה ראיה מספיקה שהבחור אינו
שפוי, והוא נתן לו תרופה שגרמה לו נזק בלתי-הפיך. בעולם המושגים של
הפסיכולוג, המילה "משיח" מעידה על אי-שפיות, ובשבילנו – "משיח" הוא מושג
נשגב ועילאי. אם הוא היה חוקר אותו מה כוונתו במילה "משיח", אולי היה מבין
מעט יותר.

על-כן יש למצוא את "השפה המשותפת" המחברת, להבין היטב מה אומר ומה חושב
השני – זה נכון בכל הרמות, בפרט ובכלל. אין זה אומר שתהיה הסכמה על כל דבר
– אבל דבר אחד ייעלם – השנאה והניכור. יבינו איש את רעהו, וזה דבר עצוּם.

קשה מאוד להבין את הזולת. אדם הוא עולם מלא, וכל אחד עולמו שונה בתכלית.
האפשר לתאר מה מכיל מוחו של בן-אדם? את כל המחשבים שבעולם ועוד הרבה יותר
ניתן להכניס למוחו של אדם אחד. וכי שני מחשבים יכולים ממש לשוחח זה עם זה?
הם חייבים להיות מסוג אחד, ובעלי תוכנה זהה. לכן, הומצאה שיטת
ה"היזון-החוזר" – כדי שנוכל לוודא שאנו מבינים זה את זה.

- פורסם בשאילת שלמה 318

