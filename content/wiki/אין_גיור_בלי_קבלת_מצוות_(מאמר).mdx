---
title: "אין גיור בלי קבלת מצוות (מאמר)"
type: "מאמר"
---

## אין גיור בלי קבלת מצוות

\[ראיון בעיתונות\]

מבחינה הלכתית אין גיור בלי קבלת מצוות.יש צורך בהזדהות עם האומה והזדהות
עם התורה כפי שרות המואביה עברה. אי אפשר זה ללא זה וכך היה לאורך כל
הדורות.

יש רב אחד בחוץ לארץ שאם בני אדם רוצים להתגייר הוא מתרשם מהם ומגייר אותם
– והוא צודק. הסיבה היא בין היתר מכיוון שקהילתו היא ספרדית, והטעם לכך הוא
שהוא מאשר לו את הגיור מתוך הכרותו ומכיוון שהוא יודע שיהיה יהודי ירא
שמיים ויקיים מצוות. הוא בהחלט יקבל מצוות.

אסור לנו לרמות את עצמנו. אם אדם לא שומר תורה ומצוות הוא לא יתחיל פתאום
לקיים אותם. בשביל זה צריך לעטוף אותו באהבה, ואנחנו לא רואים כיצד בארצנו
עוטפים אדם כזה באהבה. לא עוטפים אפילו את הנוער הדתי באהבה, ולכן אין דבר
כזה גיור ללא קבלת מצוות.

ישנו גם טעם חברתי מדוע אסור לאשר גיורים ללא קבלת תורה ומצוות. מבחינה
חברתית זה יהיה אסון מכיוון שאנשים ייחשבו כמגויירים על ידי בית הדין שגייר
אותם, אבל עדיין ייחשבו כגויים על ידי כמעט כל חכמי ישראל וכמעט כל היהדות
הדתית.

נגיע למצב דומה לכשרות, בו יש מוצר שכשר ליהודי אחד ולא כשר ליהודי אחר. זו
גם שערוריה אבל מסתדרים עם זה. לא ייתכן שיהיה אדם שיהיה יהודי עבור אחד
ולא יהודי עבור אדם אחר, ואין צורך לתאר איזה חורבן חברתי הדבר יביא לאומה,
שלא לדבר על העלבון שיספוג אותו גר שיתגייר ופתאום יגידו לו שהוא גוי.

כנראה זהלא יתרחש בפועל מכיוון שהגרים יסרבו לעבור גיור בו לא יכירו.
המועמדים לגיור אינם אנשים טיפשים. אומנם הם אנשים שאינם מקיימים מצוות אבל
הם לא טיפשים. הם יודעים מה קורה במדינה ויודעים שהם לא יתקבלו. לכן הם לא
יהיו מעוניינים בגיור שכזה.

חייב להיות גיור אחד באומה. מה יקרה עם מאות אלפי הגויים שיש בישראל? הם לא
יכולים להיות גרי צדק אבל יכולים להיות גרי תושב. גר תושב הוא אדם לא יהודי
שנאמן למדינה.

אין היתר לגייר ללא קבלת מצוות.כשיש גוי בודד בתוך קהילה חמה מאוד אפשר
לדעת שהוא יקבל מצוות, אבל במציאות היום זה לא קורה. חייבים לבדוק מראש אם
הוא מקיים מצוות ואי אפשר לסמוך על כך שהוא יגיע לכך לבד. לכן ההסתמכות על
תקדימים בודדים לא שייכת למציאות שלנו.

- פורסם בשאילת שלמה 375

