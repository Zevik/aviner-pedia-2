---
title: "יש חשש לרעידת אדמה בארץ? (מאמר)"
type: "מאמר"
---

ש: האם נכונות השמועות שתיתכן רעידת אדמה במדינת ישראל?

ת: אין צורך בשמועות. כל רגע תיתכן רעידת אדמה, ובעבר היו הרבה רעידות אדמה
בארצנו, חלקן חזקות וחלקן חלשות. רעידות אדמה מאוד חלשות יש כל הזמן.

ש: זה מפחיד...

ת: אין מה לפחד. בעבר היו, והתגברנו, וקל וחומר שנתגבר בעתיד, בעזרת
התפתחות הטכנולוגיה.

ש: אי אפשר לדעת מראש מתי זה יהיה?

ת: לא. אמנם אנשי מדע משקיעים מאמצים רבים בעולם בתחום החיזוי, והעלו
תיאוריות רבות, אבל עד היום לא גיל שום דבר ברור. הקיצור אינינו יודעים.

ש: בעצם למה אי אפשר לדעת? אי אפשר לחקור מה קורה בעומק האדמה?

ת: אי אפשר. אלו תהליכים אדירים מדי. כדור הארץ מכוסה בלוחות טקטונים דקים
מאוד, 60-40 ק"מ בערך, שצפים על פני חומר נוזלי לוהט הנקרא Magma, הדוחף
כלפי מעלה. הלוחות הטקטונים זזים, ובמקום המגע נוצר שפשוף. לעיתים משתחרר
המגע ביניהם ונוצרת תזוזה פתאומית עצומה.

ש: אבל למה דווקא בארץ ישראל?

ת: יש בכל העולם, ויש מקומות הנועדים לפורענויות פי עשר ופי מאה יותר
חמורות מאצלנו, אך גם אנחנו יושבים על חיבור בין לוחות כאלה המכונה שבר
סורי-אפריקני. אשרינו שאנו חיים בארץ יחסית שקטה, ומודים לד' שנתן לנו ארץ
טובה ורחבה.

ש: אם כך, אולי זה לא יקרה אף פעם?

ת: לא מדוייק. יש אומרים שכל מאה שנה בערך מתרחשת באיזורנו רעידת אדמה
בעוצמה גדולה. וכיון, שברוך השם, כבר זמן רב לא היתה לנו רעידת אדמה כזאת,
יוצא שהסיכוי הולך וגדל ככל שהזמן עובר.

ש: אז כן יש דבר מדוייק...

ת: לא. זה לא מתמטיקה אלא סטטיסטיקה. למעשה, אין לנו אפשר לחזות לא זמן ולא
עוצמה.

ש: אך מלבד הסיבות המדעיות הפיסיקליות, אין סיבות רוחניות?

ת: אכן בירושלמי מנו כמה חטאים שגורמים רעידות אדמה (בכורות ט ב).

ש: וחטאים אלו נמצאים בדורנו?

ת: כן לצערנו.

ש: אם כן, תהיה רעידת אדמה?

ת: רבונו של עולם הוא ארך אפים, ומחכה שנעשה תשובה. תשובה תפילה וצדקה
מעבירים את רוע הגזירה.

ש: בכל זאת אני שואל, רעידת אדמה זה דבר נורא שמסב נזק עצום בנפש וברכוש.
והרי רבונו של עולם הוא טוב לכל ורחמיו כל מעשיו.

ת: זאת כבר שאל הרמב"ם במורה נבוכים וכתב שחלילה לחשוד רבונו של עולם
בקנאה, נקמה, שנאה וכעס, אלא רעידות אדמה ואסונות טבע דומים, הם כולם על פי
מידת הצדק המדוייקת של שכר ועונש (מורה נבוכים א נד). הוא כותב במקומות
אחרים, שכאמור, אינינו יודעים את חשבונות של רבונו של עולם. אגב, אם האירוע
הוא תת-ימי, הוא גורם נחשול המכונה צונאמי שגם הוא דבר קשה.

ש: אז למעשה, אין לנו מה לעשות, אלא להתפלל שיהיה נזק מזערי ולשבת אין
אונים?

ת: לא נכון. אפשר לחזק את המבנים השונים בפני רעידות אדמה, מה שנקרא תמ"א
38. לפני קצת פחות מעשר שנים הוקמה "ועדת ההיגוי הבין-משרדית להיערכות
לרעידות אדמה", העוסקת בתחום זה.

ש: והאדם הפרטי גם יכול להיערך בתוך ביתו?

ת: ודאי, כגון לחזק ארונות קיר וכדומה, וכל מיני דברים לא יציבים כדי שלא
יפלו לו על הראש, חלילה.

ש: ומה יעשה אדם שנלכד ברעידת אדמה?

ת: להתמקם בשטח פתוח. ואם אי אפשר אז בחדר ממ"ד או בחדר מדרגות שהוא המקום
הרי חזק בבית. ואם אי אפשר, אז להיכנס תחת השולחן. וכמובן להתפלל לד'
שישמור עליו. כל זה אפשר למצוא באתרים השונים של הועדה הנ"ל. יש שם גם
הדרכות מה לעשות.

ש: ולסיום, יש גם ברכה על רעידת אדמה?

ת: כן, עושה מעשה בראשית (שו"ע או"ח רכז א. ועיין בפסקי תשובות שם סגולה
להינצל).

- פורסם בשאילת שלמה 547

