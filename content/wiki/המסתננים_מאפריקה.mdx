---
title: "המסתננים מאפריקה"
type: "מאמר"
---

## המסתננים מאפריקה

שאלה: האם על פי היהדות יש חובה מוסרית לקלוט את הפליטים מאפריקה שהסתננו
דרך גבול מצרים, כשישים אלף במספר, במיוחד לאור העובדה שעל בשרנו חזינו
גירושים אכזריים לכל אורך ההיסטוריה שלנו?

תשובה: קודם כל אין זה דומה לגירוש היהודים. לעולם לא נכנסנו לאף מדינה
באורח בלתי חוקי, אלא ישבנו כאזרחים נאמנים. ואין זה דומה למסתננים מפרי
חוק שחושבים שזה מקנה להם זכות.

לגופו של עניין, ודאי מצוה גדולה לעשות חסד לכל אדם עלי אדמות בין יהודי
בין גוי, אבל כלל גדול יש בחסד, שהוא לפי היכולת. ועוד כלל גדול: עניי עירך
קודמים.

נכון שהם סובלים רבות בארץ מולדתם, - אמנם לא כולם, כרבים הם מהגרי עבודה
שמחפשים בארץ משכורת ורמת חיים יותר גבוהות אך גם רבים סובלים בארצם
ממלחמות, ברצח, בעינויים ועוד.

הם באמת מסכנים. משלמים אלף-אלפיים דולר למבריחי הגבול ואלה לפעמים רוצחים
אותם, משפילים אותם, אונסים את הנשים, נתונים במחנות עינויים בסיני בהם
נדרש כופר של חמישים אלף דולר למסתנן וחיילים מצרים יורים עליהם.

הם באמת מסכנים. נשמח לעזור לכל אדם במצור ובמצוק בעולם. אך אין זה
ביכולתנו. אנו רק חלק קטן מהמין האנושי ולא נוכל לפתור את כל הבעיות שעל
פני כדור הארץ. ברוך ד', ארצנו היא גן עדן, ואם נפתח את שעריה יהיו פה מחר
תשע מאות מיליון שחיים בתת-תזונה ומתים מהם מרעב שלושים אלף ליום, שבע מאות
וחמישים מיליון שאין להם מים נקיים לשתיה וגם מהם מתים עשרות אלפים, ומאות
מיליונים שסובלים למיניהם.

יש לנו חמש מגבלות ליכולתנו: לאומית, ביטחונית, בריאותית, חברתית, כלכלית.

לאומית. כבר אמר ראש ממשלתנו שאם זה ימשיך ככה מדינת ישראל תחדל להיות
מדינה 1. יהודית. אכן יש בארצנו 75% יהודים ו25% גויים ואנו חייבים לשמור
על האופי היהודי.

2\. ביטחונית. יש חשש שהמסתננים ישמשו מודיעים או פעילים של מדינות עוינות
או ארגוני טרור.

3\. בריאותית. רבים מהם חולים או נשאים של האיידס, עגבת, מלריה, שחפת ועוד
מחלות שלא קיימות אצלנו, ואינינו מחוסנים, וכדברי מנהל בית החולים איכילוב
שיש כאן פצצת זמן בריאותית.

4\. חברתית. אחוז הפשיעה שלהם גבוה והולך וגדל: רצח, אונס, מעשי שוד,
במיוחד של טלפונים סלולריים. בשכונות מסוימות תושבים מפחדים לצאת בלילה. לא
עושים מצוה לאדם א' על חשבון נזק זולתו. וזה אמור גם ביחס לעניין הבריאות.

5\. כלכלית. הטיפול בהם המשפטי, הרפואי, הצבאי, המשטרתי עולה מאות
מיליונים, אולי מיליארדים. רק בניית הגדר בגבול מצרים עלתה 1.5 מיליארד
שקל. ובארצנו מסתובבים ילדים יהודים רבים רעבים, האם אינם קודמים?!

יחד עם זה ייאמר לזכותנו שבאף מדינה בעולם מסתננים זוכים ליחס טוב כמו
בארצנו (תנאים יחיה: בריאות, רווחה, דמי כיס, ביגוד, מכסה, ציוד, מזון
ועוד). אך כאמור, זה מעבר ליכולתנו.

לכן אנו מציעים לכל המדינות החסודות המטיפות לנו מוסר: השכם והערב לקחת על
עצמכם משימה הומניטרית זו! ושלום על ישראל.

- פורסם בשאילת שלמה 320

