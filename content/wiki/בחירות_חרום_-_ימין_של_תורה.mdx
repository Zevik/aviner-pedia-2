---
title: "בחירות חרום - ימין של תורה"
type: "מאמר"
---

## בחירות חרום - ימין של תורה

בחירות חרום! לא רק בחירות למדינת ישראל אלא בחירות למען עצם קיומה של
מדינת ישראל!

אשרינו שיש לנו מדינה. אילו פינו מלא שירה כים, אין אנו מספיקים להודות
לד'. אך על המדינה הזאת יש לשמור, ולא להירדם בשמירה.

אין זה סוד שיש לנו 350 מיליון אויבים מסביב ועוד כמה מיליונים מבפנים,
שנתמכים בכמלייון מוסלמים ובכמיליון נוצרים. וכידוע כוחות זרים שופכים מאות
מיליוני דולרים במדינתנו כדי לחזק זרמים שונים שמחלישים את העוז הלאומי.

זו לא מלאכה קלה לעמוד כנגד כל אלה. ומובן מאיליו שבפוליטיקה אין בוחרים על
פי הבטחות אלא על פי עובדות. והעובדה הידועה היא שהימין העכשווי בראשות ראש
הממשלה נתניהו הוכיח את עצמו שהוא איתן נגד כל הלחצים. לעומתו, השמאל
העכשווי לא הוכיח את עצמו. ובדברים כה גורליים לאומה, אסור להמר ולקחת
סיכונים. לכן יש להצביע ב"גבורות ישע ימינו" (תהילים כ ז), בעד אחת משלושת
מפלגות הימין.

אולי זכור שבמלחמת השחרור, היה מבצע קלשון, - כלי בעל שלוש שניים, - כאשר
שלושת הצבאות שלנו התאחדו על כיבוש ירושלים. וגם עתה יש מבצע קלשון על כל
מלוא ארצנו ומדינתנו. מול פיקוח נפש של המדינה, כל אדם נקרא לישע עמו,
להצביע ימין.

אך זו רק חצי מלאכה. ענייננו אינו מדינה בעלמא, מדינת כל אזרחיה, אלא מדינה
יהודית – מדינה שהיא הכנה לממלכת כהנים וגוי קדוש, מדינה המתהלכת לאור ד',
ולא רק מדינה בה יש אנשים יחידים יראי שמים.

ודאי צריך כלכלה ובטחון אבל מעל הכל ובתוך הכל, צריך נשמה, צריך רוח, צריך
אמונה.

לצערנו, יש עדיין אי הבנות מי ד', אי הבנות שדבר ד' הוא נשמתנו, לכן יש גל
עכור של חקיקה נגד האופי היהודי של מדינתנו, ויש להילחם נגדו בחרוף נפש
ובמסירות נפש.

לכן חיוני שתהיה מפלגה על טהרת הקודש, לא רק ימין, אלא ימין של תורה,
וכרגע, זו מפלגת יחד.

אשרינו שזכינו למדינה.

מצוה להצביע לימין של תורה.

בזמנו נשאל החזון איש: האם יש מצוה להצביע? השיב: כן. שוב נשאל: מצוה כמו
מצה? השיב: מצוה כמו מרור. ואני הדל אומר: מצוה כמו מצה, מצוה כמו מצה עם
חרוסה, מצוה מתוקה.

אשרינו, אשרינו.

- פורסם בשאילת שלמה 379

