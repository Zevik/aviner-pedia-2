---
title: "קבל אותי כמו שאני- דרך התורה? (מאמר)"
type: "מאמר"
---

קבל אותי כמו שאני – אמירה שגורה בעולמנו הניו-אייג'י. קבל אותי עם כעס,
גאווה, תאווה. מה לעשות, ככה נולדתי.

אמנם ההלכה לא סוברת ככה. אלא שחייב האדם לתקן מידותיו. והלכת בדרכיו.
הרמב"ם מדגיש שתכונותיו של האדם יכולות להיות מולדות או נקנות, אין זה
משנה, עליו לתקן אותן (רמב"ם הלכות דעות פרק א). אבל אני אומר לרבונו של
עולם, אם אתה אוהב אותי, קבל אותי כמו שאני.

אני אוהב שירים זולים, נשים, אוכל, סמים, אלכוהול, סמרטפון, צפיית כדורגל,
פטפטת לא מוגבלת, נסיעה מהירה, נטיות הפוכות, עצלנות מלימוד, עצלנות מהליכה
לבית הכנסת, עצלנות מתפילה. ככה אני ,קבל אותי כמו שאני.

אמנם הרמב"ם מסביר בשמונה פרקים שאדם יכול לשנות את אופיו. אך מה אעשה, זה
לא מדבר אליי. אני לא מתחבר לדבריו. אני אוהב לזרום. אז קבל אותי כמו שאני.

הכי מרגיז זה מה שאמר הגאון מווילנא באבן שלמה: אם אתה רוצה לדעת בשביל מה
נשמתך באה לעולם, זה כדי לתקן את הדבר שהוא הכי קשה לך לעשות. זה כל כך
מרגיז לקרוא דברים כאלה. אנסה לשכוח אותם, כי הם לא מתאימים לי.מה שמתאים
לי, זה להתחבר עם עצמי. ולכן אני מבקש ממך אלי, קבל אותי כמו שאני.

אני חד פעמי, חי רק פעם אחת, אז הפעם הזאת אני רוצה למצות את עצמו. נכון,
ספר מסילת ישרים פותח בהגדרה שהאדם נברא כדי להידבק בד'. זה אולי הגיוני.
אך מה איכפת לי שזה הגיוני אם זה לא מדבר אליי. מה שמדבר אליי הוא להידבק
בעצמי. והאל ימצא לו אנשים אחרים שיידבקו בו, אם כך יבושם להם, כי ססמת חיי
היא: קבל אותי כמו שאני.

כל העניין הזה של תיקון המידות, הוא קשה. חכמי ישראל מודים בזה. הם אומרים
שצריך גבורה, שהתורה ניתנה מפי הגבורה, שעם ישראל הם עזים שבאומות, שהתורה
לא ניתנה לאנשים רכרוכיים. אבל אני לא רוצה להיות גיבור, אני רוצה להיות
אני, כמו שאני. זהו! אז שיקבלו אותי כמו שאני.

אדם אחד אפילו לעג לי ואמר לי: אם אתה אומר לד': קבל אותי כמו שאני, אז גם
הוא אומר לך: קבל אותי כמו שאני! אז שמור כל מצוותיו! אני נעלב מהשוואה זו.
הרי אני אוהב את הקדוש ברוך הוא, יש לי סטיקר: הקב"ה אנו אוהבים אותך. אז
גם הוא יכול לאהוב אותי, ולהסכים עם ססמתי: קבל אותי כמו שאני.

זה נכון שפתגם זה: הקב"ה אנו אוהבים אותך הוא פתגם נוצרי. שאצלנו אומרים
ואהבת את ד' אלהיך בכל לבבך ובכל נפשך ובכל מאודך, בלבבך – ללכת על פי יצר
טוב ולהתגבר על יצר הרע. בכל נפשך – אפילו הוא נוטל את נפשך. ובכל מאודך –
בכל ממוניך. נכון. אבל הפתגם הנוצרי דווקא מוצא חן בעיניי. כמובן, אני לא
נוצרי. אני יהודי. אבל זה מוצא חן בעיניי. מה לעשות. ככה אני שזה מוצא חן
בעיניי. אז קבלו אותי כמו שאני.

