---
title: "קריאה לאדם בשמו - שאלות (שו\"ת)"
type: "שו\"ת"
---

\[מקורות ע"י הרב מרדכי ציון\]

**שמות עם שם ד**'

ש: האם יש בעיה להזכיר שם של מישהו כשהשם כולל שם ד'?

ת: לא, כי זה לא שם ד'. כשאדם נקרא אריאל, אין הכוונה לומר שמי שעומד
לפנינו הוא אריה של האל. השם הוא שם רגיל, לכן מותר לומר אותו בשירותים,
מותר לכתוב אותו רגיל בלי מקף, מותר לזרוק אותו לפח וכן הלאה (וכן דעת הג"ר
יעקב קמנצקי בס' 'במחיצת רבנו' עמ' רכא-רכב). מי שרוצה להחמיר - יכול
להחמיר, אבל מן הדין לא חייבים. גם שם הישוב בו אני גר - בית אל - זה לא
בית של אל. האל לא גר בבית אל, האל גר בכל מקום. לכן, לא צריך לקרוא לזה
בית קל. כמו הסיפור על בחור ששאל בחורה בשידוך: "איך קוראים לך?". היא
ענתה: "קוראים לי בתקה, ואני מבית קל.". "ואתה?" שאלה. והוא ענה: "לי
קוראים קליקקו".

\[והג"ר דוד כהן, ה"נזיר", שאל את מרן הרב קוק, האם מותר לקרוא בתו בשם
צפיה, ומרן הרב הסכים. הרי היא הרבנית צפיה גורן, אשתו של הג"ר שלמה גורן –
רשם מ"צ.\]

**שם וכינוי**

ש: אם לאדם יש כמה שמות, כגון אברהם יצחק, האם יש חובה לכנותו בכל השמות,
והאם אפשר להשתמש גם בכינוי כגון אבי?

ת: מותר לקרוא לחברו בשם מקוצר או בכינוי, בתנאי שאין זה גורם לו צער.
הרמב"ם פוסק: "לא יקרא לו בשם שהוא בוש ממנו" (הלכות דעות ו, ח).

