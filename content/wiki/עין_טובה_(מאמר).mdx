---
title: "עין טובה (מאמר)"
type: "מאמר"
---

## עין טובה

\[מ"ראש יהודי"\]

חכמים קראו לכך: "עין טובה" (אבות ב ט). בגמרא נזכר הביטוי "עין הרע" (בבא
מציעא קז ב, ברכות כ א, ועוד). מה זו "עין רעה"? זהו נזק שגורם אדם לזולתו
בעקיפין, ולהפך – עין טובה. מבאר מרן הרב קוק, שדרך הנפשות להיות נפעלות
מזוּלתן – הן לטוב הן למוטב (עין איה, ברכות א, עמ' 102, אות לז). והוא מה
שכתב הרמב"ם, שהמתחבר לרשעים יהיה כמותם, כי "דרך ברייתו של אדם להיות נמשך
בדעותיו ובמעשיו אחר רעיו וחבריו ונוהג כמנהג אנשי מדינתו" (הלכות דעות ו
א). כלומר, האדם מושפע מסביבתו, ולכן צריך שיהא תמיד בסביבת אנשים צדיקים
ולא רשעים, כמו שנאמר: "הולך את חכמים יֶחְכָּם, וְרֹעֶה כְּסִילִים יֵרוֹעַ" (משלי יג
כ). וכן כותב שם הרמב"ם: "אם היה במדינה שמנהגותיה רעים ואין אנשיה הולכים
בדרך ישרה, ילך למקום שאנשיה צדיקים, ונוהגים בדרך טובים. ואם היו כל
המדינות... נוהגים בדרך לא טובה... ישב לבדו יחידי, כעניין שנאמר: 'ישב בדד
וידֹם'. ואם היו רעים וחטאים, שאין מניחים אותו לישב במדינה, אלא אם כן
נתערב עמהן ונוהג במנהגם הרע, יצֵא למערות ולחווחים ולמדברות... שנאמר: 'מי
יתנני במדבר מלוֹן אורחים'". זה עניין העין הרעה, שאדם מושפע לרעה באופן
עקיף בלתי-מודע, ללא יכולת התגוננות. והוא הדין בהפך – אם הוא נמצא בחברה
טובה, העין הטובה משפיעה עליו באופן עקיף ובלתי-מודע, מעצם הימצאותו בין
אנשים טובים והגונים.

- פורסם בשאילת שלמה 335

