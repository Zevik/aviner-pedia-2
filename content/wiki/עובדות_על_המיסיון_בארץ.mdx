---
title: "עובדות על המיסיון בארץ"
type: "מאמר"
---

## עוּבדות על המיסיון בארץ ישראל\*

\[מ"באהבה ובאמונה"\]

המיסיון בישראל הוא גוף מבוסס עם תקציבי ענק, המפיל בפח במיומנות שיטתית
ותעמולה מחוכמת אלפי אזרחים תמימים. פעילות ציידי הנפשות הולכת וגוברת
בייחוד אצל בני הנוער ועולים חדשים.

בארצות הברית יש 600 קבוצות מיסיונריות שיחד מגייסות סכום של
150,000,000דולר מיועדים לארץ ישראל, לעומת 50,000,000 לעולם כולו.

מטרתו של המיסיון להעביר כמה שיותר יהודים על דתם לעבר הנצרות, וארץ ישראל
היא המטרה העיקרית.

בארץ ישראל קיימים כמה גופים מיסיונרים. הגדול שבהם הוא ארגון היהודים
המשיחיים הכולל 5,000 סוכנים, המאוגדים ב-38 קהילות שפרושות מטבריה ועד
אילת. המטרה היא לייסד סניף מיסיונרי בכל קהילה.

מתוכנן מבצע עולמי רחב ממדים בשם "שלום 2000" אשר מטרתו היא "לייסד סניף
מיסיונרי בכל מקום בעולם, המאוכלס במאה אלף נפשות יהודיות ויותר". למטרה זו
הם יבטיחו "נוכחות של עדות דינאמית בערים המרכזיות" בארץ ישראל.

הנוכחות הזאת מסתתרת מאחורי שמות שאינם מסגירים את המטרה האמיתית, למשל:
חנות ספרים הלפיד, ברכות מירושלים, ינץ הוצאת ספרים, בית כתבי הקודש, דוגית
קפה אופנתי, בוסתן התה ועוד.

אנשי המיסיון מציפים את המדינה ברשת צפופה של ספרים וחוברות בעלות מראה
תמים כגון: יהודי מהו, מעת לעת ילקוט למחשבה משיחית, לבסוף שלום, למען
ירושלים, אהבה ללא גבול, ישועה, חזרה בתשובה, נביא כמשה, המשיח בתנ"ך לאור
דברי חז"ל. גם המראה של העטיפה נראה יהודי. לזה מצטרפות קלטות וידיאו רבות
באנגלית וברוסית.

יחד עם חלוקת החומר, המיסיונרים מגלים התעניינות באדם הניצב מולם, בעולמו
ובבעיותיו, וכך הם בונים קשר, כשיטה הישנה של הנצרות של הפגנת אהבה שקרית
שאין עניינה אלא להעביר על דת. כאשר היהודי התמים מגלה את האמת, הוא כבר
שבוי.

המיסיונרים פונים בעיקר ליהודים במצוקה, כלכלית או נפשית. הם חודרים למאגרי
מידע כדי לאתר אותם אנשים, שאצלם קל יותר לזרוע את נבטי הנצרות.

ה"יהודים המשיחיים" עורכים כינוסי ענק, רוכשים עמודים שלמים בעיתונים.

בדו"חות הפנימיים שלהם הם מציינים "קוראים עלינו בארוחת בוקר", "כדי שהעם
היהודי יאמין בישו, עליו לשמוע על ישו, וכדי לשמוע עליו, יש להשתמש
בפרסומת", "נציף את הציבור הישראלי בישו וביהדות המשיחית".

המיסיונרים מאתרים גם צעירים אינדבידואליסטים המצויים בצומת של הכרעה אישית
ובחירת כיוון לחיים. הם עושים זאת באמצעות אכסניות נוער המיועדות בעיקר
לגילאים האלה, וכן בפעילות עבור צעירים בהתיישבות העובדת או היישובים
ביהודה ושומרון.

באשר ל"קהילת חסד ואמת", היא התמחתה בהקמת "בתי ספר ליום ראשון" עבור
ילדים, וכדי לרכוש את אמון ההורים, אנשי הארגון מופיעים בכיפה וציצית.

גם עולים חדשים מרוסיה, בעלי רקע יהודי חלש, הינם כר פעולה נרחב למיסיונרים
שמעניקים להם שיעורים וספרים ברוסית במסווה של ספרי קודש, עם שמות תמימים
כגון ראשית חכמה, משיח בן יוסף. כמו כן, קיימים מיסיונרים אתיופים רבים,
חלקם הסתננו בין העולים וחלקם הוכשרו בארץ. הם מפתים את העולים החדשים
להתנצר, בייחוד ילדים, ומפיצים חומר נוצרי בשפה אתיופית הנראה יהודי כגון:
"ביכולתך לחיות לנצח בגן עדן עלי אדמות".

דרך חדשה היא הפעלת בית קפה אופנתי בתל אביב, או בית קפה שפועלת בו קבוצת
תיאטרון ודרמה.

מועדוני נוער מיסיונריים נפתחו בערים הגדולות, במסווה של פעילות קהילתית
חברתית. למשל, לנערות שנכנסו להריון ומתוך כך נקלעו למצוקה, מגישים עזרה
ובתמורה מבקשים מהן להתנצר.

השיטה הנוצרית העתיקה להגיש עזרה כלכלית ונפשית לכל אדם במצוקה ברגעיו
הקשים ביותר, בתור צינור להתנצרות, מתבצעת בארץ ישראל באופנים שונים. שירות
רפואי חינם, ובייחוד רפואת שיניים, ריפוי נפשי הכולל לימוד תנ"ך באורח
נוצרי, חנות מתנות ליום הולדת.

היכולת הכספית הכמעט בלתי מוגבלת של ארגוני המיסיון מאפשרת להם לצוד נפשות
של אנשים עם בעיות שרשויות הרווחה לא הצליחו לפתור.

כל אדם ממורמר ומלא טינה לממסד הוא טרף קל ומסומן. בסיסי המיסיון מתעדכנים
באופן רצוף על כל מפעל פושט רגל, כושל או מתקשה.

המיסיונרים פותחים בחלוקת חומר, ממשיכים בגילוי הבנה למצב הקשה, וכך הולך
הקשר ומתהדק. אפילו הוקמו מפעלים באזורים מוכי אבטלה, כדי להפיל את תושביהם
בפח.

למיסיונרים יש חומר הדרכה שיטתי ומשוכלל, כגון: "כל מה שצריך לדעת כדי
להקים ישיבה משיחית".

ה"יהודים המשיחיים" עתרו לבג"ץ כדי לקבל הכרה כזרם יהודי מוכר.

בג"ץ שם ללעג את השוואתם את ישו הנוצרי עם בר כוכבא ורבי יהודה הנשיא:
"השוואה חסרת טעם שאינה ראויה לתגובה מנומקת". הוא הכריע: "עיקר עיקריה של
האמונה היהודית, ציפייה לבוא המשיח, ואף על פי שיתמהמה, בוא יבוא.

האמונה בישו המשיח כחלק מהאלוהות היא מושג יסודי מרכזי מהתיאולוגיה
הנוצרית, והיהודים המשיחיים הם אחת מכיתות נוצריות שונות" (תיק 265.87).

בבג"ץ עקרוני אחר, נאמר: "על ישועים הנחשבים ומקובלים כיהודים טרם שמענו.
הדבר פשוט אינו מתקבל על הדעת לפי כל מבחן שהוא, הלכתי, דתי או משפט
חילוני. אין דבר כזה. שאלו נא יהודי ברחוב אם יתכן דבר כזה, ותשובתו הודאית
תהיה: לא ידוע שישנם כת אנשים שנולדו יהודים והפכו למאמיני ישו המשיח והם
קרויים: "משיחיים" (תיק 764.65).

הקבוצה השנייה בגודלה ובסכנתה היא "עדי ד'", המונה כ-4,000 משפחות, רובם
מתנגדים לשירות צבאי. זוג מיסיונרים מתדפקים על הדלת, נראים נחמדים, מחלקים
חומר ומבקשים לשוחח מעט, וכך שוטפים את המוחות. הרבה טרגדיות משפחתיות
נגרמו עקב הצטרפות אחד מבני המשפחה לכת שלהם.

מעשה בזוג מאושר. ביום מן הימים נודע לבעל כי אשתו משתתפת בשיעורי תנ"ך
ויהדות, ולמעשה הולכת ומצטרפת ליהודים המשיחיים, והחמור מכל, שהיא עומדת
להבריח בכל רגע את ביתם בת השלוש לחוץ לארץ. רק ברגע האחרון הוצא צו עיכוב
יציאה מן הארץ. אחרי מרדף דרמטי, הן נמצאו בשדה התעופה נתב"ג, כאשר כבר עלו
למטוס. היהודים המשיחיים השיאו עצה לחוטפת לשנות אות אחת בדרכון, ולעקוף
בצורה זו את משטרת הגבולות. לבסוף קציני המשטרה אפשרו לאב לעלות למטוס
ולהוריד את הבת והאם.

- מתוך חוברת של "יד לאחים" משנת תש"ס. בינתיים התופעות התעצמו רבות.

<!-- -->

- 

נלקח משאילת שלמה 208

