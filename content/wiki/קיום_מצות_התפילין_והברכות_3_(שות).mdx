---
title: "קיום מצות התפילין והברכות 3 (שו\"ת)"
type: "שו\"ת"
---

\[מקורות ע"י הרב מרדכי ציון\]

**תפילין כל יום**

ש: האם חייבים להניח תפילין כל יום? אנא מקור.

ת: כן. יש אפילו שכתבו שאם ביטל יום אחד, הרי הוא בכלל "פושעי ישראל
בגופן". על כל פנים ביטל מצות עשה. ומצוה מן המובחר שתהיינה מונחות כל
היום, אך לא נהגו כן כי איננו יכולים להיזהר שגופנו יהיה נקי ושלא נסיח
דעתנו. פמ"ג מובא במ"ב וביה"ל (מ"ב לז סק"ב. ביה"ל ד"ה מצותן – מ"צ).

**תפילין בין השמשות**

ש: אני חייל וחזרתי מפעילות אחרי השקיעה. האם אני יכול עדיין להניח תפילין?

ת: כן, עד צאת הכוכבים, 13.5 דקות אחרי השקיעה, כלומר בין השמשות, אך בלי
ברכה (שו"ע או"ח לז מ"ב ו. ביה"ל ד"ה ויש – מ"צ).

**תפילין במסע**

ש: אני חייל ואנו יוצאים למסע בלילה ונחזור למחרת בצהרים, אך אין לי דרך
איך לשמור כראוי את התפילין במסע שלא יינזקו. מה לעשות?

ת: אל תקח אותם, התפלל בלי טלית ותפילין, ואחר כך תניח. אך שאל את הרב
הצבאי או בקו לחיילים של הרבנות הצבאית 0529414414

(והגר"ש גורן כותב שעל אף באופן רגיל אסור לשים חפצים על תפילין, יש לחייל
לכסותם, מלבד בדברים לא מכובדים כגון נעליים בתרמיל מאחר וקיים חשש
שהתפילין ייפגעו בנפילת התרמיל או על ידי מכה. פסקי הלכות צבא עמ' 77 –
מ"צ).

