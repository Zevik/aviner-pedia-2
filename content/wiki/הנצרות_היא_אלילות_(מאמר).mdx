---
title: "הנצרות היא אלילות (מאמר)"
type: "מאמר"
---

## הנצרות היא אלילות

\[ראיין: הרב מרדכי ציון\]

ש: לרגל האירוע הנוצרי הגדול האמור להתקיים בירושלים בחג השבועות, חשוב
מאוד לברר אם נצרות זו עבודה זרה?

ת: ודאי. כך כותב הרמב"ם: "הנוצרים עובדי עבודה זרה ויום ראשון יום אידם
הוא" (רמב"ם ע"ז ט ד). וכן נפסק בשולחן ערוך (יו"ד קמח).

ש: אבל התוספות אומרים שנצרות אינה עבודה זרה?

ת: לא מדוייק. הם רק אומרים שמותר לעשות שותפות עם נוצרי על אף שבמקרה של
סכסוך כספי זה עלול להביאו להישבע בשם דתו, כיון שמאמין בד' וגם ביש"ו, מה
שנקרא עבודה זרה בשיתוף, ולא מצאנו "דאסור לגרום לאחרים לשתף" (סנהדרין סג
ב). הם לא אומרים שנצרות אינה עבודה זרה אלא שמותר לגרום לגוי להישבע
בעבודה זרה בשיתוף.

ש: גם המאירי כותב שנצרות אינה עבודה זרה?

ת: לא נכון. הוא רק כותב שאם נוצרים פרטיים מתנהגים בצורה אנושית מוסרית,
יש להתנהג כלפיהם באותו מטבע, כגון לעזור להם.

ש: גם למעשה כך נהגו לאורך הדורות להתיחס לנצרות כאלילות?

ת: בודאי. כידוע עבודה זרה היא ביהרג ואל יעבור, ואם כפו על יהודי להתנצר,
הוא מסר נפשו על קידוש השם ועלה על המוקד.

ש: אך באופן כללי, האם אין אידיאל של אהבה הדדית אוניברסלית?

ת: זה חזון לעתיד, ואין לשרוף תחנות. אדרבה, חכמים גזרו גזרות רבות כדי
להרחיק אותנו מגויים מחשש נישואי תערובת, כגון יין של גויים, פת של גויים,
בישול של גויים, גם אם אינם גויים עובדי עבודה זרה. ולצערנו עם ישראל בגלות
פגוע בהתבוללות נוראה.

ש: איך נחיה במדינת ישראל אם אין לנו קשרים עם גויים מעמים אחרים?

ת: קשרי מסחר כן. קשאי פוליטיקה כן. קשרי ידידות ואהבה ואחוה ורעות – לא.

ש: אך האוונגליסטים תומכים במדינת ישראל?

ת: נכון. אך הם שואפים ופועלים בגלוי ובסתר כדי שכולנו נתנצר.

ש: אז למה הם תומכים במדינה של יהודים?

ת: זה מהלך תאולוגי חדש. הנוצרים תמיד סברו שהם עם ישראל האמיתי,
בלטיניתVerus Israel , ולכן תמיד קיוו שנבואות הנביאים של שיבת ציון
תתקיימנה בהם. והנה המציאות טיפחה על פניהם, ואדרבה אותם היהודים האמורים
להיעלם מעל פני האדמה הם שעשו בנין הארץ, שיבת ציון, הקמת המדינה, חידוש
הצבא. לכן כדי להציל את אמונתם, הם המציאו מהלך חדש, שעם ישראל יחזור
לארצו, יקים מדינתו, ואולי אפילו יבנה בית מקדשו, ואז יחזור יש"ו, וכולם
יתנצרו.

ש: אז אולי בינתיים נהנה מהם ובעתיד ימים יגידו שלא נתנצר...

ת: לא. הם מאמינים שבעתיד כולנו נתנצר, אך בינתיים האידיאל שלהם הוא לנצר
קמעא קמעא.

ש: זו השערה שלנו או שהם אומרים זאת בפירוש?

ת: בודאי. זה נמצא בפירוש בהחללטות של ועידת לוזאן ואחר כך של ועידת
תיילאנד. למשל יש ארגון שנקרא קרן ידידות נוצרית-יהודית. בסרטון הסברה שהיה
באתר שלהם, ראש הקרן מסביר לנוצרים: כיצד אתם חושבים שיהודים יקבלו יותר את
הבשורה של הנצרות? על ידי חלוקת פליירים או ידי שנתרום להם כסף, כגון
לבניית מקלטים?! אחר כך הם הבינו שהסתבכו והורידו את הסרט מן האתר שלהם אך
יהודים בארץ הספיקו להעתיק אותו לפני כן.

ש: בסיכום?

ת: עלינו לשבח לאדון הכל, לתת גדולה ליוצר בראשית, שלא עשנו כגויי הארצות,
ולא שמנו כמשפחות האדמה, שלא שם חלקנו כהם וגורלנו ככל המונם, שהם משתחוים
להבל וריק ומתפללים אל אל לא יושיע, ואנחנו כורעים ומשתחוים ומודים לפני
מלך מלכי המלכים הקדוש ברוך הוא.

- פורסם בשאילת שלמה 390

