---
title: "קורס הגנה עצמית לנשים (מאמר)"
type: "מאמר"
---

ש: כל הזמן אנו שומעים על אונס נשים, תקיפת נשים, זה נורא ואיום, מה אפשר
לעשות נגד מגפה זו?

ת: כמובן, לא כל הזמן. ב"ה רוב הגברים הם עדינים והגונים. אך בהחלט, אותם
מקרים שהם מיעוט, הם נוראים ואיומים.

ש: אז מה עושים?

ת: מחנכים גברים להיות בני אדם ומחנכים נשים להתגונן.

ש: איך הן יכולות להתגונן. הרי גברים הינם חזקים יותר?

ת: הם חזקים יותר מבחינה גופנית, אך לא בהכרח חזקים יותר מבחינה נפשית.
בזכות נשים צדקניות נגאלנו ממצרים, כי הן היו יותר חזקות נפשית. לכן, כאשר
גבר מנסה להטריד אשה, אין לה להתבייש אלא לצעוק בקול: לא! ויש לחנך לכך גם
ילדות קטנות, אפילו בגיל הגן.

ש: ואם אין זה משפיע עליו והוא מנסה לאנוס?

ת: אז יש להמליץ לנשים ללמוד הגנה עצמית, אומנות לחימה. וגבר שתוקף אותה,
לשבור לו כמה עצמות, או לפצוע לו את העיניים או כל דבר אחר כדי להתגונן.

ש: זו לא אלימות?

ת: להיפך. הבא להורגך השכם והורגו.

ש: אונס זה כמו רצח?

ת: לפעמים לא רחוק. אמנון שאנס את תמר, כיבה לה את החיים. ומעשה בגבר שפרץ
בלילה בדירה של בחורה, והתנפל עליה במיטה. בנס היה לה אקדח תחת הכרית, ירתה
בו והרגה אותו. בבית המשפט השופט פסק: נגד אונס מותר להשתמש בכח סביר, וזה
היה בהחלט כח סביר. כל הכבוד לו!

ש: מותר לאשה להחזיק נשק? הרי יש בזה איסור לא ילבש?!

ת: נכון. אבל זה פיקוח נפש. כמובן, לא שתלך חגורה בו במתנים כמו גבר, אלא
בתיק או בכיס. כך פסק הג"ר עובדיה יוסף שמותר אם זה חיוני (שו"ת יחוה דעת ה
נה), וכן הג"ר חיים דוד הלוי (שו"ת עשה לך רב ג כד).

ש: נחזור לאומנות לחימה...

ת: כמובן לא בשבתות ולא בחוג מעורב.

ש: כן. והאם היא לא יכולה לגרור לאלימות?

ת: המציאות אינה כן. להיפך, אדם לומד שליטה עצמית וזה גם יכול לעזור לעבודת
ד'. הוא גם לומד דברים אחרים שיכולים לסייע במובן הרוחני: מאמץ תמידי, אומץ
ואפילו נימוס. וכידוע, אדם חייב לעסוק בפעילות גופנית כדברי הרמב"ם (הלכות
דעות פרק ד), וזה סוג מעולה של פעילות גופנית. פעילות גופנית נצרכת לבריאות
הגוף ולבריאות הנפש.

ש: ובסיכום?

ת: מומלץ לנשים ללמוד אומנות לחימה והגנה עצמית, הן גם מרוויחות פעילות
גופנית מענינת ועוד כמה מידות טובות.

- פורסם בשאילת שלמה 583

