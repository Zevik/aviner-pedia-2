---
title: "השטן הצנטריפוגלי (מאמר)"
type: "מאמר"
---

## השטן הצנטריפוגלי

\[הרב שלמה אבינר\]

אני השטן הצנטריפוגלי. אל תחשבו שאני נראה יצור דוחה. אדרבה, אני מאד
תרבותי ומנומס, אינטליגנטי ומלומד. אני משכנע בטיעונים הנראים הגיוניים
שייטב לכל קבוצה להתרחק מחברתה. אם נעבוד כך בצורה מתוחכמת נצליח לפורר את
האומה לפירורים, לפוצץ אותה לחלקים ולהמליך את הרוע.

איני מזלזל בשטנים האחרים. למשל שלושה שטנים, של עבודה זרה, גילוי עריות
ושפיכות דמים, חברו יחדיו עד שהחריבו את מלכות ישראל ושלחו אותם לגלות. אך
זה החזיק מעמד רק שבעים שנה. אני נותן להם ציון: מספיק. אך אני בעזרת שנאת
חינם גרמתי לחורבן שמחזיק קרוב לאלפיים שנה.

גם בשטנים אחרים של ימינו איני מזלזל, אדרבה אני עובד בשיתוף פעולה אתם,
כגון השטן של הרס החינוך או של הרס הצניעות. אך עם כל הענווה הם אינם
מגיעים לקרסוליי.

אלא שבזמן האחרון, אני ממש מוטרד מהשגיי הדלים. קחו למשל פרשת רצח
ארלוזורוב, שגרמה לתשפוכת שנאה נוראה ביישוב בין הימין והשמאל. ממש עבודה
טובה. לכן ציפיתי שבעקבות רצח ראש ממשלה נזכה לאיזו מלחמת אזרחים טובה או
לפחות לקרע נורא. אך כמעט לא כלום.

גם בפרשת אלטלנה תליתי תקוות רבות - והנה לא כלום. אני מאשים בזה את
המדינה. בגלות היה עם מפוזר מפורד, וזאת המדינה הולכת ומהדקת את הקשרים. זה
מאד מדאיג אותי. או קחו למשל לפני מאה שנה את היחסים בין חרדים, חילוניים
ודתיים-לאומיים. הם היו ממש עוינים והסכימו בקושי לדבר יחד. ועתה הם הולכים
ומתקרבים.

לכן אני פונה לעזרתכם. רק כך יש תקווה לפורר את האומה. התמזל מזלנו שהנשק
העיקרי שלנו למטרה העליונה של פילוג - נותר שלם ואף השתכלל: לשון הרע,
אפילו הדתיים למיניהם אינם מחשיבים כעוון את הוצאת הדיבה על זולתם או מתן
אמון באותה דיבה. שם שורצים באורח חפשי חיידקי השנאה. ועכשיו אמצעי התקשורת
השונים מאד מסייעים. עיתון, רדיו וטלוויזיה. בלי לשכוח את החבר הצעיר
ממועדון המלכלכים: האינטרנט שממש עושה פלאים.

אך אל תבזבזו את נשק היקר הזה לשווא. אל תוציאו דיבה על אדם שמכירים אותו.
פשוט, לא יאמינו לכם, ואחר כך כבר תאבדו את אמונתכם. הכי טוב הוא לדבר רע
על אנשים שאין מבינים אותם. זה כר פורה לשנאה.

ואל תזלזלו באף הישג בתחום. אם תצליחו לזרוע שנאה בלבו של אדם אחד, יש
לקוות שהיא תלך ותשתלט לאטה על כל החברה. והכי טוב הוא להתמקד באנשים
קיצוניים חסרי סבלנות, כגון אלה שמדברים חופשי על מלחמת אחים. או כאלה שאני
ממש נהנה מהם: הם מצהירים על התנגדותם למלחמת אחים, אך פשוט מאד: יריביהם
אינם אחים. ממש גאוני! לכו בדרכיהם. אל תדברו נגד אחדות, אדרבה הציגו עצמכם
כחסידי האחדות, ובד בבד שכנעו שאלה ואלה יוצאים מן הכלל ולטובת האחדות יש
להחרימם ולהרחיקם.

אל תזלזלו ביריב. הנה אחרי עמל רב, החרבתי חבל קטיף וגירשתי שמונת אלפים
אנשים נשים וילדים. חשבתי סוף סוף תהיה מלחמת אחים מכובדת. אך לשווא. אותם
אנשים ותומכיהם הם ממש נעולים על אהבה או כמו שהם מכנים זאת: אהבה ואמונה.

אכן הבעיה הראשית היא אנשים מסוג אותו רב קוק. אצלו ואצל הדומים לו, האחדות
היא ממש בנפשם. אני קורע והם תופרים, אני מפלג והם מאחדים. הם הצליחו לחסן
את מה שהם מכנים "אהבת ישראל" מפני כל ניסיון, משבר ומבחן. הם פיתחו
תיאוריה שלמה שעל פיה כל הפלגים נצרכים וחיוניים.

לכן, לא די לפגוע באנשים האלה על ידי הפצת שם רע עליהם, צריך לגרות אותם
שישיבו מלחמה שערה. כי הבעיה אתם היא שכמה שמבזים אותם ושופכים דמם כמים,
הם עומדים בצדקתם ולא עוד אלא שמוסיפים אהבה.

אל תשכחו להתפלל: יהי רצון שאזכה להפריד בין אדם לחברו, לראות רק חסרונות
חבריי ולא מעלותיהם, שאזכה להיות מן המקלקלים ולהינצל מן האמת.

