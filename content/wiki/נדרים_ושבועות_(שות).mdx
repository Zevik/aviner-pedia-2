---
title: "נדרים ושבועות (שו\"ת)"
type: "שו\"ת"
---

\[מקורות ע"י הרב מרדכי ציון\]

**מנהג טוב הוא נדר**

ש: אם מנהג טוב הוא נדר, אז יש עלינו עומס גדול של נדרים?

ת: אם לא אמר ממש בלשון נדר אלא רק קיבל על עצמו סתם או נהג סתם, בזה מועיל
התנאי להבא של התרת נדרים ליל ראש השנה וכן כל נדרי. נשמת אברהם או"ח רלח
בשם הגרש"ז אוירבך.

**התרת נדרים בטלפון**

ש: האם אפשר להתיר נדרים בטלפון?

ת: לא, כי יש לבוא בפני המתירים (שו"ע יו"ד רכח טז). אבל זה לכתחילה, לכן
בשעת הדחק, שאין פתרון אחר, מותר בטלפון, כי יש התירו במכתב, בתנאי שחוקרים
היטב ושהדיינים שומעים במיקרופון כולם כאחד (הר"ן והרא"ש נדרים ח. וכ"כ
בשו"ת שבט הקהתי ד רלט. ס' כל נדרי על הל' נדרים עמ' קצג הערה ז).

**נדר לסיים מסכת לייארציט**

ש: נדרתי לסיים מסכת לקראת ייארציט לעילוי נשמת הנפטר, אך אוכל לסיים רק אם
אלמד במהירות ובהבנה בסיסית. האם יש להתיר את הנדר או ללמוד באופן כזה?

ת: ללמוד כך, כי זכות גדולה היא לנפטר, ואחר כך להשלים בהעמקה.

**נדר נגד התורה**

ש: אם נדרתי או נשבעתי לעשות דבר נגד התורה, האם זה חל?

ת: לא חל, כי מושבע ועומד מהר סיני, ואין שבועה חלה על שבועה (עי' נדרים טז
ב).

**בלי נדר**

ש: כשאני אומר שאעשה דבר שאינו מצוה האם עלי לומר בלי נדר?

ת: לא. רק מצוה. גם חסד הוא מצוה.

**שבועת אמת**

ש: האם מותר להישבע שבועת אמת?

ת: מותר, וגם מצוה. סהמ"צ לרמב"ם מ"ע ז. אבל בכל זאת ראוי להימנע גם אם
מפסידים כסף. שו"ע או"ח קנו א.

**בְּחַיַי**

ש: האם בְּחַיַי הוא לשון שבועה?

ת: כן. אף על פי שאין שם ד' ולא לשון שבועה, המובן הוא שבועה בחיי עצמו.
יסוד ושורש העבודה י ה.

**נדר לא לעשן**

ש: אדם נדר לא לעשן, האם אפשר לעשות התרה?

ת: לא. כי על פי תורה, אין לעשן (עיין שו"ת עשה לך רב ב א).

**התערבות**

ש: האם התערבות היא נדר שצריך התרה כדי לבטלה?

ת: התרה לא מועילה אלא מחילת חברו (עיין שו"ע יו"ד ס' רכח).

**נדר על חטאים**

ש: האם מותר לנדור נדר על חטאים שקשה להפסיק לעשותם?

ת: כן. נדרי זירוזים (נדרים כ ב. קצשו"ע סז ד).

**נדר שלא אבקש סליחה**

ש: אמרתי כמה פעמים שלא אבקש סליחה ממישהו, - זה נדר?

ת: לא. כי זה לא בלשון נדר ונגד מה שכתוב בתורה (עי' נדרים טז ב).

**נדר צדקה**

ש: מותר לי לומר שאם אצליח במבחן אתן כסף לצדקה?

ת: כן. מותר לידור בתנאי שמקיימים (עי' מבי"ט א קלט).

**נדרים לחיזוק**

ש: האם כדאי לידור נדרים כדי להתחזק בעבודת ד'?

ת: לא כדאי לידור, שמא לא נעמוד בנדר, אלא קבלה חזק כמו נדר – בלי נדר
(קהלת ה ד. קצשו"ע סז א).

**בחייך**

ש: האם יש בעיה לומר בחייך?

ת: להיזהר שלא יהיה בזה שבועה (קצשו"ע סז ב).

