---
title: "ערבים פורעים בעכו (מאמר)"
type: "מאמר"
---

נפל דבר בעיר הקודש עכו שמטריד רבים, הערבים המכונים "ערבים ישראלים" – שזה
בעצם רצף מילים לא ברור – עשו כמין פוגרום, מעין ליל הבדולח. בנס לא נהרג
אף אחד, אבל הם התנפלו בגרזנים, שברו והרסו.

יש אומרים שזה תוכנן מראש. אבל גם אם זה לא תוכנן זה נורא. אדרבה, זה יותר
גרוע אם זה לא תוכנן מראש, כי אדם לא נעשה פורע בן רגע כמו שאדם לא נעשה
רוצח בן רגע ולא נעשה גנב בן רגע. זה מתפרץ בגלל שזה קיים בפנים. או במילים
פשוטות, זה סימן שמלחמת תש"ח עדיין נמשכת, שלא נחשוב שבגלל שעברו שישים שנה
שהמלחמה הסתיימה. יש עדיין מלחמה בין שני עמים. שנינו אוחזים בטלית אחת, זה
אומר כולה שלי וזה אומר כולה שלי.

אנחנו לא אוהבים מלחמות. אנחנו אוהבים שלום, אבל אסור להירדם בשמירה. יש
לנו אויבים מבחוץ – שלוש מאות מיליון אויבים – ויש לנו אויבים מבפנים –
שלוש מיליון. אין הכוונה שכל הערבים שגרים בארץ הם אויבים שלנו. יש הרבה
ערבים שמאושרים לגור במדינת ישראל והם מתנגדים לכל הקיצוניות המוסלמית
הזאת, אבל ברור שהם לא יכולים לפתוח את הפה. אם הם ידברו זה יהיה סופם. יש
גם מאוהבי ישראל שנמצאים פה ולא מוגדרים כ"ערבים ישראלים".

אם תשאל כוחות הביטחון יגידו לך שאלה שנקראים ערבים ישראלים הם יותר
מסוכנים מאלה שנקראים פלסטינאיים, כי פלסטינאיים גרים במקומות שלהם ויש
פיקוח והשגחה על דרכי הכניסה אבל אלה שנקראים ערבים ישראלים גרים ומשולבים
בתוכנו. ויש מהם שמוכנים להרוג ולאבד ולהשמיד את כל מדינת ישראל, אנשים,
נשים וטף ביום אחד. לכן צריך לדעת שהמלחמה עדיין נמשכת ומלחמת תש"ח היא
מלחמה ארוכה והיא כוללת את כל המלחמות: מלחמת סיני, מלחמת ששת הימים, מלחמת
יום הכיפורים, מלחמת הלבנון הראשונה ומלחמת הלבנון השנייה, והיא גם כוללת
גם כל מלחמת ההתשה שיש כאן.

צריך להבין את האיסלם ואת המנטאליות הערבית. יש אידיאל באסלם לכבוש את כל
העולם – ג'יהאד. מוחמד שלח את תלמידיו ומאמיניו לכבוש את כל העולם. מה
שבפועל לא כבשו את כל העולם זה לא בגלל שהם קראו את חוברת "השלום במשנתו של
הרב קוק", אלא בגלל שעצרו אותם. הם נעצרו ע"י הספרדים באמצע ספרד, הם נעצרו
ע"י הרוסים, הם נעצרו ע"י הסינים והם נעצרו ע"י הצרפתים בצפון צרפת.

כשראו שלא יכולים לכבוש עוד – ומצד שני, כדי לא לוותר על האידיאל של כיבוש
עולמי - אמרו מנהיגיהם: "תעשו הפסקת אש בלתי מוגדרת". כך למשל, שלא תחשבו
שיש לנו הסכם שלום עם המצרים. לא כתוב "הסכם שלום" בהסכם. שלום נקרא בערבית
"סולחה" ולא כתוב "סולחה" אלא "סלאם", וסלאם זו הפסקת אש בלתי מוגדרת.
וממילא כשיש הזדמנות טובה הם מתנפלים.

אם כן, מה הפתרון? הפתרון הוא לא לתקוף ולהכות אותם אלא להפגין נחישות.
לדעת פעם אחת ולתמיד שהארץ הזאת היא שלנו, אחרת הם שוב יהיו מחויבים
בג'יהאד.

פעם סיפר לי חבר שנסע לאלסקה לחופש לשוט בים ולדוג דגים. במטוס הקל שלהם,
אחד שאל את המדריך: "מה אני צריך לעשות אם יבא דוב?". כולם צחקו, אבל
המדריך לא צחק. הוא אמר: אם בא דוב, הסתכל לו בעניים ואמור לו: "Hey bear,
this is my place!" "הי דוב, זה מקומי!" כולם צחקו. חברי ישב ודג דגים
ופתאום שמע רשרוש מאחורה, הוא הסתובב וראה דוב ענק. הוא סיפר לי: "אני לא
יודע מאיפה היה לי את האומץ, אבל הסתכלתי לו בעיניים ואמרתי: Hey bear,
this is my place! - זה המקומי שלי!" הדוב הסתובב והלך.

הארץ הזאת היא שלנו. זו לא ארץ ישמעאל, זו ארץ ישראל. יש לערבים עשרים
ושתים מדינות, השטח שלהם הוא פי חמש מאות משטח מדינת ישראל, זה מספיק. כל
מה שיש לנו (ועד חסר לנו אבל זה כבר נושא אחר..) הוא שלנו ורק שלנו. צריך
לחזור על זה יומם ולילה ולא להסס ולא לגמגם ולא להתבלבל. כל פעם שאדם מהסס
או מגמגם או מדבר על וויתורים הוא גורם ישיר לטרור ולפוגרומים. יש רק
פיתרון אחד: להיות נחוש. משה דיין אמר במלחמת ששת הימים שהנשק הסודי של
מדינת ישראל זה הרוח. צריך לחזק את הרוח והאמונה שזו הארץ שלנו, ועל ידי
שיראו את הנחישות הם יראו ויראו ולא יזידון עוד, ושלום על ישראל.

