---
title: "פינוי-יישוב-בלתי-חוקי? ודאי! (מאמר)"
type: "מאמר"
---

## פינוי-יישוב-בלתי-חוקי? ודאי!

\[הרב שלמה אבינר\]

ודאי! אבל מי בלתי חוקי? היישוב הוא בלתי חוקי, או הפינוי הוא בלתי חוקי?
הוי אומר: פינוי היישוב הוא בלתי חוקי!

בלתי חוקי לעקור יישובים יהודים ממדינת היהודים, לא בגלל אילוצים של תכנון
מִתאר, אלא כדי למסור אותם חלילה לעם זר.

בלתי חוקי להרוס בתים ורכוש של יהודים תמימים היושבים בארץ אבותם, ולזרוק
אותם לרחוב, וגם אם יפצו אותם על נזק, מה שחייבים על פי חוק, זה עדיין
יישאר בלתי חוקי .

בלתי חוקי לקחת אנשים, נשים וילדים מסכנים שנזרקו מגלות לגלות במשך אלפיים
שנה וסוף סוף הגיעו למקום מבטחים, לארצם הקדושה, אליה התגעגעו, ועתה אחיהם
היהודים רוצים לזרוק אותם לגלות נוספת.

ואם מדובר בגוש קטיף, על אחת כמה וכמה -

בלתי חוקי לעולל דבר מסוכן כל כך לביטחון מאות אלפי תושבים, כאזהרת הצבא,
השב"כ ואמ"ן.

בלתי חוקי לעשות דבר נגד השכל הישר, עד כדי כך שאפילו האמריקאים רואים בו
טירוף גמור ושיגעון שאין כמותו, ולא יתכן שיגעון חוקי.

גם בלתי חוקי לקחת חיילים שהתגייסו כדי להגן על המולדת ולשלוח אותם לתפקיד
אנטי צבאי להרוס את המולדת.

ובכלל, בלתי חוקי שראש ממשלה מתייחס לארץ שלמה כאילו היא רכושו הפרטי, עושה
בה כבתוך שלו, ומתעלם מכך שארץ זו שייכת לכל העם היושב בציון, לכל עם ישראל
בכל אפסי ארץ ולכל דורותיה של האומה הישראלית.

מעולם לא היתה תוכנית בלתי חוקית כל כך.

כלל הכללים - בלתי חוקי לעשות פשע. לא זו בלבד שהפשע אינו משתלם, אלא לעולם
לא יהיה חוקי.

התנ"ך הוא חוקי! ארץ ישראל כולה חוקית! אהבת ישראל היא חוקית!

