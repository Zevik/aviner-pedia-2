---
title: "תפילין של ר\"ת (מאמר)"
type: "מאמר"
---

**שאלה:** מרן הרב קוק הניח גם תפילין של ר"ת. האם גם רבנו הרב צבי יהודה
נהג כך?

**תשובה:** לא.

**שאלה:** האם הרב נוהג כך?

**תשובה:** לא.

**שאלה:** למה לא?

**תשובה:** יהירות (ע"פ שו"ע או"ח לד, ג ומ"ב ס"ק ג). \[עיין עוד בשו"ת
אגרות משה או"ח ח"ד ס' ט, שהג"ר משה פיינשטיין כתב לאדמו"ר מליובאוויטש למה
הוא לא מניח תפילין של ר"ת.\] לגבי התפילין של מרן הרב קוק, בספר עיין
לשלשה באלול ח"א עמ' לב וס' טל הראי"ה עמ' נח שחותנו של מרן הרב - הגאון
האדר"ת - שלח לו מתנה לפורים שלשה זוגות תפילין: של רש"י, של ר"ת וקטנים
ללבוש תחת הכובע במשך היום. ועיין שו"ת שאילת שלמה ח"ג ס' לג שהזכיר הרה"ג
שליט"א שמרן הרב קוק היה לובש תפילין כל היום, אך היה מחביא את התפילין של
יד תחת שרוולו, ואת התפילין של ראש תחת כובעו.

ועיין עוד בליקוטי הראי"ה עמ' 424, ששם מוזכר שיכול להיות שמרן הרב קוק היה
התלמיד היחידי שראש הישיבה, הגאון הנצי"ב, הרשה לו להיות עטור בתפילין כל
היום (עיין רמב"ם ה' תפילין ד, כה). וכתב בס' פניני הרב עמ' כב-כג שהגר"ח
מבריסק לא היה ניחא ליה מלבישת התפילין כל היום של הראי"ה, אך הראי"ה היה
נמשך יותר אחר הנצי"ב מאשר אחר הגר"ח.\]

