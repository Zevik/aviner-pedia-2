---
title: "סדרי ישיבה - מן הארכיון"
type: "מאמר"
---

## מן הארכיון - סדרי ישיבה

\[מכתב לתלמידי הישיבה\]

ב"ה

אדר ב' תש"ס

תלמידים יקרים של ישיבתנו הקדושה,

אנא מכם לא להטרידני יתר על המידה ביחס לסדרי הישיבה, הן הסדרים הטכניים
כאכילה שינה, פנימיות ובטחון, - שהרי יש ממונים על כך, הן הסדרים הרוחניים
של הישיבה, כגון טיב הלימודים וטיב המלמדים, - שהרי גם על כך יש ממונים,
כלומר אני הדל העושה כמיטב הבנתי.

כמעט כל יום ניגשים אלי תלמידים כדי להביע את דעתם על מה שאמר ר"מ פלוני
ועל דרכו החינוכית בכלל, ועל כך שמתאים שאלמוני יתן שיעור בישיבה, ואפילו
על הספרים שראויים להיות מונחים על הבימה.

אלו נושאים מעניינים מאוד ואני מקשיב קשב רב, אך הם גורמים לי ביטול תורה,
וחוששני שגם לתלמיד השואל הם גורמים ביטול תורה ולפעמים הם על גבול לשון
הרע.

לכן אני מציע לכל תלמיד שיתרכז בלימוד גמרא ושאר ענפי התורה ולא יתעסק
בענייני ניהול הישיבה.

כל תלמיד מאוד אהוב עלי, ואני מקוה שגם לו מאוד נעים בישיבה, אם כי יתכן
שישיבה אחרת יותר מתאימה לו ויוכל להוסיף שם יותר תורה ויראת שמים, אך אם
הוא נמצא איתנו, סימן שהוא מבין שישיבתנו אינה יכולה לספק תמיד כל מאוויו,
ורק אחשורוש מלך טיפש חשב לעשות כרצון איש ואיש.

ישיבתנו משתדלת להיות, כמה שאפשר, על פי הדרכתו של רבנו הרב צבי יהודה, בלי
שינויים וחידושים, הוספות וגרעונות.

וכאשר יש לי ספק אני שואל את רבותינו. אך את תלמידינו איניני שואל, לא מפני
שאיני אוהב אותם ומעריך אותם, אלא מפני שהם עוד לא הגיעו לדרגת תלמידי
חכמים המורים הוראה וביחוד הבקיאים בניהול ישיבה, שזו מלאכה אחראית לא פחות
מרפואת הגוף.

ונזכה כולנו להרבות אהבת תורה ויראת שמים, וליהודים היתה אורה – זו תורה.

בברכה נאמנה,

שלמה אבינר

- פורסם בשאילת שלמה 380

