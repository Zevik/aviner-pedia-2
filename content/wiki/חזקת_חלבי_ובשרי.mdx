---
title: "חזקת חלבי ובשרי"
type: "מאמר"
---

## חזקת חלבי ובשרי (נ"ט בר נ"ט)

\[הרב שלמה אבינר\]

• מה המובן של חזקת חלבי ובשרי? - אלו מונחים חדשים שמציינים מזון סתמי
שבושל בכלי חלבי או בכלי בשרי. הוא מכונה אצל חז"ל: נ"ט בר נ"ט, כלומר,
נותן טעם בן נותן טעם. החלב נתן טעם בסיר והסיר נתן טעם במזון הסתמי.

• מה דין נ"ט בר נ"ט חלבי שהתערב עם בשרי או להפך? - הוא מותר. חלבי שהתערב
עם בשרי אסור. וכן חלבי שהתערב עם דבר סתמי שספג טעם בשר גם אסור, כגון
תפוחי אדמה שהתבשלו עם בשר, כי טעם כעיקר. אבל חלבי שמתערב עם נ"ט בר נ"ט
בשרי לא נאסר, כי זה טעם קלוש (שו"ע יו"ד צה א-ב).

• האם מותר לכתחילה לערבב? - לספרדים מותר לערבב לכתחילה, לאשכנזים אסור,
ורק אם ערבבו מותר (שם).

• האם מותר לתכנן מראש לבשל נ"ט בר נ"ט כדי לערבב? - כמובן, השאלה היא רק
לספרדים. יש אוסרים (ש"ך ריש צה) ויש פוסקים שמותר אך המחמיר תבוא עליו
ברכה (הגר"ע יוסף).

• ומה אם הכלי אינו בן יומו? - כלי שאינו בן יומו הוא כלי שלא בישלו בו
בשרי או חלבי 24 שעות והוא נטל"פ, כלומר נותן טעם לפגם. לכן מותר לספרדים
לתכנן מראש לבשל בו נ"ט בר נ"ט כדי לערבב, ומותר לאשכנזים לכתחילה אם כבר
בישלו. האם מותר לאשכנזים לתכנן מראש בישול נ"ט בר נ"ט כדי לערבב? - יש
מקילים ויש מחמירים (חכמת אדם מח).

• האם מותר לאכול נ"ט בר נ"ט בכלי מהסוג השני? - מותר לכל הדעות (רמא שם).

• מה דין חריף? - חמור יותר. מזון חריף סתמי כגון שום או בצל שהתבשל בכלי
בשרי, או נחתך בסכין בשרי, לא נחשב נ"ט בר נ"ט לבד אלא ממש בשרי ואסור
לערבבו עם חלב. ואם ערבבו, אז הכל אסור, אלא אם כן יש ביטול בששים. אבל אם
הכלי אינו בן יומו, יש מתירים לספרדים.

• האם צריך לחכות שש שעות אחרי נ"ט בר נ"ט? - לא. מי שאכל נ"ט בר נ"ט בשרי,
יכול לאכול מיד חלבי. וכן מי שאכל בשרי, יכול לאכול מיד נ"ט בר נ"ט חלבי
(שם פט). גם בחריף קיים דין זה שאין צורך לחכות.

דוגמא: בית חרושת לשוקולד מייצר שוקולד חלבי. כאשר הוא רוצה לייצר סתמי,
הוא דוחף שוקולד בלי חלב עד שכל החלב נעלם. ואם נשאר קצת, הוא בטל בששים.
אמנם לא מכשירים את המכונות, אבל בכל זאת השוקולד סתמי, כי זה נ"ט בר נ"ט.
אמנם יתכן שלא עברו 24 שעות, ואז אסור לאכול אותו שוקולד סתמי עם בשר, אבל
ממילא נדיר שיאכלו צירוף כזה. ומה שרשום לפעמים שעלולים להיות עקבות של
חלב, אין זה נתון הלכתי, אלא נתון רפואי עבור בעלי אלרגיה. לסיכום, שוקולד
סתמי אינו חלבי.

