---
title: "פרשת בהר: מצות מעשר כספים (מאמר)"
type: "מאמר"
---

"כי ימוך אחיך...והחזקת בו" (ויקרא כה לה). מצוה גדולה היא מצות הצדקה. כך
הקב"ה סידר בעולמו שיהיו עשירים ויהיו עניים. למה לא סידר שכולם יהיו אותו
הדבר? אלא זה כדי שנוכל לעשות חסד ולהטיב אחד עם השני.

יש מעשר כספים. זו בעצם מצות צדקה. הגדר של מצות צדקה הוא לפי יכולת הנותן
ולפי הצורך של העניים. קשה מאוד להגדירו לכן חכמים קבעו עשרה אחוז. קבעו
עשרה אחוז לבינוניים שהם בעלי הכנסה בינונית. עשיר נותן קצת יותר: עשרה,
עשרים שלושים אחוז והלאה. עניים נותנים קצת פחות שמונה, חמישה, שניים וכו'
לפי היכולת. מעשר כספים זה לעניים. לא לכל מיני מצוות. כל מיני מצוות זה
טוב אבל לא ממעשר כספים. מהי ההגדרה של "עני"? "מי שחסר לו החיוני". חולצה
חיונית אך חולצה יקרה איננה חיונית. משקפיים זה חיוני. כיפה זה חיוני.
טלפון זה חיוני. אוטו זה לא חיוני. לחיות בבית זה חיוני אך לחיות בבית גדול
אינו חיוני.

מצוה גדולה היא לתת מעשר כספים לעניים שיהיה להם אוכל. אלו דברים חיוניים
ובזה שורה ברכה על האדם ועל ביתו.

- פורסם בשאילת שלמה 544

