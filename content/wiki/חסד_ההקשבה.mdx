---
title: "חסד ההקשבה"
type: "מאמר"
---

## חסד ההקשבה

\[מ"ראשי יהודי"\]

חסד גדול להקשיב לזולתו חמש דקות, עשר דקות, אפילו דקה. בספרי הפסיכולוגיה
כתוב שאדם ששומר מצוקות בתוכו – מכלה אנרגיה יקרה. אם אין לו עם מי לדבר,
הוא יכול להתפוצץ. זה יכול להיות הילד, הנער ואף בן-הזוג. לפעמים לאחד
מבני-הזוג אין סבלנות וכוח להקשיב, ואז השני עלול לאבד את שיווי-המשקל
הנפשי. הרעל מכלה אותו מבפנים. ההקשבה צריכה להיות הקשבה כנה, לא הקשבה
מְעוּשָׂה. אין אני עושה לו טובה, אלא אני מקשיב – כדי ללמוד את בן-שיחי, כמו
שאמר פעם חתן אחד על דרך הבדיחה, על הדיון בגמרא אם יש ללמוד תורה ואחר-כך
לישא אישה או להפך: "צריך גם לישא תורה וללמוד אישה" (קידושין כט ב)... הוא
לומד את אשתו. הוא נושא אישה ועושה "בגרות", אחר-כך הוא עושה B.A. באשתו,
אחר-כךM.A , דוקטורט, ולבסוף פרופסורה באשתו. הוא לומד להכיר ולהבין את
אשתו! וכן להפך, גם האישה צריכה להכיר את בעלה. 'ספר החינוך' (מצווה תקמט)
מביא, כי הטעם לציווי התורה על אדם הנושא אישה: "נקי יהיה לביתו שנה אחת"
(דברים כד ה) – הוא מפני שצריך זמן להתרגל אחד לשני. צריך זמן כדי ללמוד זה
את זה.

- פורסם בשאילת שלמה 272

