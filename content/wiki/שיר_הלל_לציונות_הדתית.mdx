---
title: "שיר הלל לציונות הדתית"
type: "מאמר"
---

## שיר הלל לציונות הדתית

\[מ"באהבה ובאמונה"\]

מראשיתה, הציונות הדתית מקיימת בעצמה, מה שמרן הרב קוק מנהיגה הרוחני
העיקרי אומר על עצמו: "ואנכי הנני תמיד נתון בין השבילים, שהנני פונה בעין
אחת איך ליישר דרכי השלום והאחווה בין הזקנים יראי ד' ומופלגי התורה...
ומעבר מזה איך להשפיע דרכי השי"ת ואהבתו יתברך, ואמונת אומן בלב הצעירים
הבאים להתנחל על אדמת הקודש, באופן שיהיה העניין כחפץ השי"ת, לקיים האזהרה
של האמת והשלום אהבו" (אורח משפט רנד). לפיכך, כשמה כן תהילתה – ציונות
דתית. לא שני עניינים נפרדים הנדבקים יחד באורח מלאכותי, אלא עניין אחד
ומאוחד ומחובר ומשורג. שכן הציונות היא עצמה תורה.

דא עקא, שהחיבור הקדוש הזה נדרש על ידי רבים מבני העם היושב בציון לגנאי -
אלו מפני שדורשים את התורה לשבח ואת המדינה לגנאי, ואלו מפני שדורשים את
המדינה לשבח ואת התורה לגנאי. כך שהציונות הדתית למדה לחטוף אבנים מימין
ומשמאל. אך למרבה הפלא, ההתקפות האלה אינן מחלישות אותה, אינן מדלדלות את
שורותיה, אלא אדרבה היא עולה וצומחת, וכאשר יענו אותה, כן תרבה וכן תפרוץ.
וזה עתה היא תופסת יותר מעשרה אחוז מהיהודים בארצנו, והשפעתה החינוכית
והאידיאולוגית היא הרבה מעל ומעבר למספרה היחסי. זה החוסן נובע משתי סיבות:

א. ההתקפות התמידיות שומרות מפני קיצוניות והפרזה ומביאות ברכה. ב. על פי
רוב אלו הן טענות סרק והבל, וזו בשורה טובה, שהרי אם טוענים טענות לא
לעניין, זה סימן ברור שאין מה לטעון לגופו של עניין.

ולכן הציונות הדתית אינה מתרגשת אלא ממשיכה בדרכה הבטוחה. דוגמא לכך היא
ההתקפה התקשורתית האחרונה, שיש טוענים שהיא פרי יד מכוונת – שכמותה המופרזת
אינה מחפה על איכותה הירודה.

יש מגוון רחב מאד של התקפות, חלקן חדשות חלקן ממוחזרות, כגון הדרת נשים
בחברה בכלל ובצבא בפרט, הקצנה דתית וכפייה דתית, כיוון תורני יתר על המידה
בבתי ספר, הפרדת בנים-בנות וגברים-נשים, צניעות - אלו כמובן באות מהצד
הליברלי של המפה הלאומית.

הטענות החדשותיות הן דוגמה מופלאה של אירועים חריגים שהעצימו אותן להכללה
גורפת. דוגמא א: כמה צוערים בודדים יצאו למשמע שירת נשים. בין שצדקו בין
שטעו, יש לציין שהם לא צעקו, לא גידפו ולא קיללו, לא הזיקו לטקס אלא חמקו
בשקט כדי לא להפריע לאחרים וכדי לכבדם. ועל זה קמה מהומה על לא מאומה.

דוגמה ב: כמה עשרות צעירים חדרו למחנה צבאי ורגמו קצינים של צבאנו. ודאי
שזהו מעשה מחפיר ונורא, אך שוב הוא אינו אלא פרי של בודדים חריגים שאינם
מייצגים אלא את עצמם. הוא שאמרנו: אמור לי במה אתה מותקף ואומר לך מי אתה.

ואותה צדיקה - הציונות הדתית, במקום להשיב מלחמה שערה נגד כל הטוענים
האוויליים האלה כדי לשבור טענותיהם כחרס הנשבר – הנה עסוקה בענוותנותה
בהתגוננות ובהתנצלות ללא הרף, ומקיימת בעצמה את דברי הגמרא, חברך קרא אותך
חמור, שים על גבך אוכף (בבא קמא צב ב), כלומר קבל דבריו. גישתה הסבלנית
והסובלנית הזאת של הציונות הדתית, אינה נובעת מחולשה, אלא אדרבה מגבורת נפש
ואומץ רוח לעמוד איתן. היא כבר מזמן מחוסנת מפני כל מיני ניסיונות של
דה-לגיטימציה, לכן היא ממשיכה ברוחה החזקה, בלי קללה וגידוף אלא בהשקט
ובבטחה.

וכן הוא ביחס לכל ניסיונות הפילוג, מבית ומחוץ, שלא צולחים כלל, וכן מאמצי
פירוד עיקשים של כל מיני גופים קיקיוניים בתוך הציונות הדתית.

ברור שהציונות הדתית היא מגוונת ביותר, שהרי, כאמור לעיל, היא מתהלכת בין
שבילים, בין הציונות לדתיות, ובין שני אלה, הרבה מאוד אורחות יש, הרבה מאד
חילוקי דעות ביחס לתחומים שונים: למדינה, לצבא, לפקודה, לגאולה, לממלכתיות,
ללימודי קודש, לאוניברסיטה, לארץ ישראל, לצניעות, לחברה מעורבת, לחדשנות
בפסיקה... אך כל ההבדלים האלה בטלים ומבוטלים לעומת המשותף שהוא גדול לאין
ערוך מהמפריד. ומהו המשותף? תחיית האומה בארצה על פי תורתה.

כל המנסים לפלג מעלים חרס בידם, שהרי הציונות הדתית מנוסה מעצם מהותה לגשר
בין השונים. עבודת השלום אינה עבורה פרי של מאמץ אלא היא מובנית בעצם
מהותה. הרי בעיני הציונות הדתית, הציונות היא דתית מעצם מהותה, גם אם
שותפים בה אנשים רחוקים מתורה, וגם הם שלוחים של ריבונו של עולם אף אם
בעצמם יכחישו זאת. שיתוף פעולה מסובך ומורכב עם חילוניים זורם אצלה באופן
טבעי. הציונות הדתית מתאפיינת בסובלנות יצירתית, הן כלפי חרדים, הן כלפי
חילוניים, הן כלפי הימין, הן כלפי השמאל, ובוודאי כלפי כל תתי-זרמים אשר
בתוכה, וכמה מפליא יחסה האוהב לבניה שהתרחקו מהתורה שהם בשר מבשרה.

לכן אין זה פלא שכל מיני קרנות וארגונים חוץ-ישראליים החותרים
למדינת-כל-אזרחיה בניגוד למדינה יהודית, עמלים כל כך להחליש ולפלג את
הציונות הדתית, בהיותם רואים בה את הדבק הגדול ואת הערובה הגדולה לאחדות
האומה ביהדותה. הם משקיעים משאבים ומאמצים רבים כל כך לפורר את הציונות
הדתית, לגרום אצלה שינוי דעות לכיוון פלורליסטי פחות יהודי – ולא עולה בידם
מאומה. גם ניסיונותיהם להעצים גופים קיקיוניים שונים בתוכה לכיוון
הצנטריפטלי הוא ללא תועלת. הכוח הצנטריפטלי חזק יותר לאין ערוך.

הציונות הדתית מחזיקה בדרכה בלי לסור ממנה, ועל אף כל הרוחות שנגדה, היא
הולכת ומתעצמת, גם בציונות וגם בדתיות. היא מוציאה מתוכה יותר ויותר
מתנדבים ליחידות קרביות וקצינים. בקורס קצינים האחרון היו 40% מתוכה, ובית
הכנסת בבסיס מפוצץ בשבתות. וכל זה תוצאה מחינוך אידיאליסטי. וכן החזון של
הרב נריה: 'ישיבות נקים בכל מקום' מתקיים לעינינו, וכמובן גם אולפנות,
מדרשות, ומכללות לבנות.

כל הניסיונות לדיסקווליפיקציה ופסילה עולים בתוהו. כל הטענות שהציונות
הדתית אינה די נאורה או מאידך אינה די טהורה, אינן מצליחות לבלבל אף אחד.
הציבור הציוני-דתי הולך וגדל, הולך ואור.

כמובן, הוא אינו טלית שכולה תכלת, אבל סך הכול הוא טוב. טוב מאוד. מבחינה
מוסרית, דתית, חינוכית, לאומית. יש מעט עבריינות ומעט הפקרות ערכית. הרבה
ערכי מוסר.

ולמעשה, מלבד נובחים קיקיוניים, היא זוכה להערכה גדולה בארץ ובעולם, ויש לה
השפעה על חיי האומה הרבה מעבר לכוחה המספרי. למעשה הציונות הדתית קובעת
כמעט תמיד את סדר היום המדיני – לבד מכמה כשלונות מכאיבים. אך כך הוא
בחיים, לא תמיד מצליחים.

הציונות הדתית אינה מתרגשת מכל אלה המנסים לבלבל אותה, היא בטוחה בדרך, וזה
שיש קשיים, אין זה משום שהדרך לא נכונה, אלא מפני שעוד לא הגיעו לסוף הדרך.
היא כל הזמן מבקרת את עצמה ללא לאות, בכנות גדולה ובמאמץ תמידי להשתפר
ואינה זקוקה כלל לביקורת. וכן אינה נבהלת מכל מיני הכפשות. היא חזקה, יש לה
כוח והיא צועדת בעוז ונלחמת על דעותיה מתוך אהבה לכול.

היא אינה עייפה, היא תמיד על הגובה, גבוה מעל גבוה.

- 

נלקח משאילת שלמה 212

