---
title: "עשרת עקרונות המפלגה"
type: "מאמר"
---

## עשרת עקרונות המפלגה

\[הרב שלמה אבינר\]

למה רק עשרה עקרונות? תרי"ג עקרונות! כי כל אשר אמר ד' נעשה ונשמע! ובכל
זאת כתוב: "ומה ד' דורש ממך? כי אם עשות משפט ואהבת חסד והצנע לכת עם
אלהיך" (מיכה ו ח). זה הכל?! ודאי שלא. אלא מסביר רבי יהודה הלוי: כאשר הכל
קשה ומסובך, הכל מקולקל ומבולבל, אי אפשר לרקוד בבת אחת בכל החתונות. תפסת
מרובה לא תפסת. לכן יש להתחיל בדברים העיקריים, ואחר כך כמובן נלך ונוסיף
(כוזרי ב מז).

הרי אתה רואה שהרמב"ם קבע שלושה עשר עיקרים. ועוד גדולי עולם קבעו עיקרים
כגון רבי יוסף אלבו, רבי שמעון בן צמח דוראן, רבי חסדאי קרשקש, רבי יצחק
אברבנאל. רק עיקרים? והרי הכל חשוב! שואל הרדב"ז ואומר, הרי אי אפשר לוותר
על קוצו של יוד (שם הגדולים ערך עיקרים שו"ת רדב"ז שמ"ד).

אלא הסביר מרן הרב קוק שכאשר אדם חולה במצב אנוש, אי אפשר לתקן את הכל בבת
אחת, אלא קמעא קמעא, לכן קודם יש להתרכז באברים החיוניים, וכמובן אחר כך
ללכת ולהוסיף בריאות (מאמרי הראיה 15).

אם כן נלך ונמנה את עשרת הדברות של מפלגתנו.

1\. **מדינה יהודית.** אכן יהודים אנחנו, אנשים אחים אנחנו, וזו מדינתנו.
הגאווה הלאומית הזאת היא יסוד הכל. פעם אמר ראש ממשלת צרפת לשעבר, פייר
מנדה-פרנס שהיה יהודי, לגולדה מאיר: "שיהיה ברור, קודם אני צרפתי, אחר כך
סוציאליסט ורק לבסוף יהודי". השיבה: "אין דבר, אצלנו קוראים מימין
לשמאל...". זו מדינה יהודית. אל תתבלבל - אל תעלה גויים.

2\. **תרבות יהודית.** לכן גם תרבותנו האמתית היא יהודית. אנו אוהבים את
המורשת שלנו, את התנ"ך שלנו, את השבת שלנו, את הכשרות שלנו, את המשפט העברי
שלנו.

3\. **חינוך יהודי.** אין צורך לומר שילדינו הם ציפור נפשנו. אנו רוצים
חינוך יהודי, חינוך טוב ולא עבריינות נוער חלילה שלמראהָ לבנו נקרע. הרבה,
הרבה על זה נשקיע.

4\. **משפחה.** זה התא היסודי. משפחה טובה, בריאה, חזקה, שהכל יציב וטוב.
כן, זוגיות טובה, משפחה טובה, ילודה גדולה. מה טוב ומה נעים.

5\. **כולנו משפחה.** בעצם כולנו משפחה אחת. הרי אחים אנחנו. לכן , נעזור
לאחינו העניים. מראש ניצור מקומות עבודה כדי שלא יהיו עניים. אפס, לא יהיה
בך אביון!

6\. **ארצנו.** זו ארצנו, כולה שלנו, ולא של גויים. אל תתבלבל. זו ארץ
ישראל ולא ארץ ישמעאל. כמובן, למיעוטים נתייחס כראוי, באופן אנושי, אך
זכויות לאומיות אין להם בארצנו. יש להם עתה 22 ארצות משלהם, בשטח פי 500
מארצנו. זה נראה מספיק, לא כן?!

7\. **ביטחון.** אל תירדם בשמירה, יש לנו מאות מיליוני אויבים מסביב וגם
מיליונים מבפנים שרוצים לבלוע אותנו חיים מבחינה צבאית ומדינית. אל תלטף
אותם, הכה בהם, כי הבא להורגך, השכם להורגו.

8 **מיגור הפשע.** איך זה שאצלנו יש פתאום כל מיני פשע מאורגן?! כמובן, גם
פשע לא מאורגן הוא פשע, אבל נגד פשע מאורגן צריך מסירות נפש. מסירות של
שוטרים ושל שופטים.

9\. **שלטון נקי.** בלי שחיתות, באמת נקעה נפשנו מכל הפרשיות האלה. נמאס
לנו עם "שרייך סוררים וחברי גנבים, כולו אוהב שוחד ורודף שלמונים" (ישעיה א
כג). אנו רוצים מנהיגים ישרים, טובים, מוסריים, וב"ה, אפשר למצוא.

10\. **שלטון שותפים.** אנו רוצים שנציגינו בכנסת יהיו נציגינו אנו ולא
נציגים של עצמם. כך יהיה לנו שלטון חזק. כך יהיה לנו שלטון מאוחד. די לנו
במפלגות קיקיוניות כשכל אחת תוקעת בחצוצרה הקטנה שלה, כאילו רק אצלה כל
האמת וכל הצדק.

זה הכלל, בואו לא נתפרס על יותר מדי דברים. בואו נחזור אל הדברים הפשוטים,
הטבעיים, הנורמליים ששכחנו. בואו לא נהיה יותר מדי מסובכים ומפולספים
ומתוחכמים. נחזור לדברים הפשוטים היסודיים.

זה בידנו, נכון שהמצב קשה, אבל אנו דור גדול, אנו דור צומח, אנו דור שרב
כוח לו, אנו דור של כוחות אדירים, עם יכולות אדירות. הרבה עשינו ונעשה עוד
יותר. הדור הבא, הנוער שלנו, התקווה שלנו, הוא טוב מאתנו, הוא נפלא. אנו
נותנים בו את אמוננו.

