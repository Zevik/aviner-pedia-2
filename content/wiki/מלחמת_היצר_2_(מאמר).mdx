---
title: "מלחמת היצר 2 (מאמר)"
type: "מאמר"
---

**מלחמת היצר**

כיצד נלחמים נגד היצר? ודאי, מדע גדול הוא זה, אבל העצה הראשונית, שנתן
ריבונו של עולם

בעצמו לאדם הראשון, היא שהמלחמה צריכה להיות על הסף. לנחש נאמר: "הוא ישופך
ראש ואתה תשופנו עקב" (בראשית ג טו). אם הנחש - היצר הרע, מתלפף מסביב
לעקבו של האדם, מצבו כבר רע ומר. תקוותו של האדם היא למחוץ את ראשו של
הנחש.

כלומר, כפי שמסביר המהר"ל מפראג ב"נתיב היצר" וכן רבי חיים ויטל ב"דרך
חיים" - את הרהורי העבירה יש לדחות מיד על הסף, ולהסיח את הדעת מהם.

יש להבחין בין הרהורי עבירה שבאים מעצמם, מעומק אישיותו של האדם, מהנפש
הבהמית, מהיצר הרע, מהתת-מודע, לבין מחשבות שהאדם ממשיך אותן מרצונו, שהן
כבר עבירה ועוון. אבל באותם הרהורים העולים אל האדם, לא הוא אשם, שכן הם
בלתי רצוניים, כפי שמבאר רבי שניאור זלמן מלאדי, בעל ה"תניא" (פרק יב)
בנתחו את ה"בינוני". כאשר באים הרהורים אלה, ששוטפים בלי הרף, יש לדחותם
מיד ויש לומר לעצמו: לא! יש להסיח מיד את הדעת לנושא אחר.

זאת הדרך הראשית להינצל מן היצר הרע. להסיח את הדעת מכל מיני מחשבות לעשות
רע בין אדם לד' או בין אדם לחברו, כגון קנאה וטינה, שנאה וכעס. וכן לדחות
מיד כל תאווה.

זה קל יחסית לעשות, כי היצר עוד לא הספיק להתעצם ולהתלפף סביב עקבו של
האדם.

כל אדם הנו בעל הבית על מחשבותיו. מה שהוא רוצה - הוא עושה. מה שהוא רוצה -
הוא מדבר, ומה שהוא רוצה - הוא חושב, אלא אם כן הוא, רחמנא לצלן, חולה במצב
פסיכופתולוגי חמור ביותר.

אותם הרהורים העולים מעצמם ומפגיזים את האדם ללא הרף, עליהם האדם אינו בעל
בית, אבל הוא בעל הבית על מה שהוא עושה מיד בשניה שלאחר מכן, כשהוא מכיר
שאכן זהו הרהור עבירה, והוא מיד נוטה לכיוון אחר.

האויב דופק בדלת, אל תפתח, אל תיתן לו להיכנס. אדרבה סגור דלת ועוד דלת. כי
כאשר האויב כבר בפנים בתוך הדירה, יש צורך ביחידות מיוחדות ללוחמה נגד
הטרור.

את היצר הרע, יש לדחות מיד על הסף.

