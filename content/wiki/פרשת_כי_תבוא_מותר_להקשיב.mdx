---
title: "פרשת כי תבוא: מותר להקשיב"
type: "מאמר"
---

## פרשת כי תבוא: מותר להקשיב

\[עריכה: יוסף אברמסון\]

"ארור מכה רעהו בסתר" (דברים כז כד) . במה מדובר? במי שמדבר על חברו לשון
הרע שזו עבירה מאוד חמורה כי זה בסתר. הוא לא יכול להתגונן, הוא לא יודע
מאיפה זה בא וכו'. גם בין איש לאשתו אסור לדבר לשון הרע. אין בזה הבדל. אבל
יש דין שמותר לאדם לספר את מר נפשו לחבירו. לאו דווקא לאשתו אלא לכל אחד.
אבל ק"ו לאשתו. כי יש אדם שיש לו מצוקה נפשית והוא מצליח להתגבר. לעומתו יש
אדם שלא מצליח להתגבר והוא חייב לספר את זה למישהו. המישהו הזה כמובן זו
אשתו או אשה לבעלה. מניין ההיתר הזה? מדין תועלת. כי האדם לא מספר לבזות
אלא מספר כדי להקל על עצמו. וכדי להקל על עצמו מותר לו לספר.

גם כאשר מותר לספר אם אפשר לספר בעילום שם זה בודאי טוב יותר. במקום לומר
במי מדובר ניתן להסתפק ולומר "מישהו הציק לי". אבל אם לא ניתן לספר בעילום
שם אז מותר לספר ולמסור את כל השם. ולא להשתיק את השני ולומר "לשון הרע –
לשון הרע". צריך להקשיב ולא לבזות ולא להטיף מוסר. צריך שיהיה לו מישהו
שיקשיב לו יקשיב למצוקה שלו. על פי רוב לאשה יש יותר צורך לספר לאיש. אבל
זה לא משנה. צריך להקשיב. זה לא אומר שצריך להאמין. כידוע יש שני דינים: יש
דין שאסור להקשיב ויש דין שאסור להאמין. אז פה מצד הדין מותר להקשיב אבל זה
לא אומר שמותר גם להאמין. כמובן לא צריך לומר לשני שאתה לא מאמין. הרי צריך
לנסות להרגיע אותו. אלא באופן כללי מותר להקשיב.

- פורסם בשאילת שלמה 354

