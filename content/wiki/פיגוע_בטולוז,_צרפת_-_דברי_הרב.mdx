---
title: "פיגוע בטולוז, צרפת - דברי הרב"
type: "מאמר"
---

## דברי הרב לאחר הפיגוע בטולוז, צרפת

באופן כללי אנחנו לא יכולים להיות בטוחים מהמצב שלנו בגלות. הרבה פעמים יש
גלויות שקטות ופתאום האריה קם מרבצו. אבל חייבים לומר את האמת שהתופעה הזאת
שם היא חריגה. לכן, לא צריך לחשוב שהפיגוע שארע הוא מה שיביא גל עלייה
לארץ. העלייה מצרפת אינה בריחה מצרפת מסיבות כלכליות וביטחוניות אלא מסיבות
אידיאליסטיות. כך הוא הדבר מכל הארצות. כמעט כל העולים מגיעים לארץ מסיבות
אידיאליסטיות והזדהות בעם ישראל היושב בציון.

לכן, התופעה הזאת, כפי שאמרנו היא חריגה. אני חושב שאפשר להסיק ממנה
מסקנות. להרחיב ולהתחיל להטיף מוסר ליהדות שצרפת, שהם צריכים לעלות, זה לא
מה שיעלה אותם. מה שיעלה אותם זו אידיאולוגיה ופתרון בעיות מעשיות בתחומי
העבודה, מערכות תואמות לחינוך הילדים וסביבה דוברת צרפתית כדי שירגישו
נעים. זוהי הפעילות שעושה העמותה "עלייה בקבוצות" בראשות שלום וואך מהישוב
עלי. נוכל לפתור את שלושת הבעיות הללו באמצעות סיורי עלייה, סמינרים, עזרה
ותמיכה בעולים לארץ אחרי שעלו. כמובן, זה לא מבטל את הצער הנורא על הירצחם
של הרב וילדיו.

הסיכון שיש בגלות צרפת ובגלויות אחרות הוא כרגע לא סיכון בטחוני אלא של
התבוללות. בצרפת נישואי תערובת מגיעים לשיעור של 70-80%. לפני חמישים שנה,
כל יהדות צרפת היו אשכנזים. אחר כך הגיעו לצרפת יהודים מצפון אפריקה. עכשיו
כמעט כולם בצרפת הם בני עדות המזרח. האשכנזים שלא עלו לארץ, כמעט כולם
נעלמו והתבוללו בתוך זמן כל כך קצר. זוהי אוניה נטרפת בלב ים. יש גלויות
במצב יותר טוב. בניו יורק יש רק 56% נישואי תערובת. אני אומר "רק" בצער רב.
זוהי סכנת נשמות בגלות.

לקרוא ליהודים לעלות זה סתם אמירות פוליטיות מכאיבות שאין בהן תועלת ורק
מצערות את האדם וגורמות להונאת דברים. כפי שכתוב בגמרא במסכת בבא מציעא, אם
לאדם קורות לו צרות - אסור לומר 'מגיע לך'. זה לא פשוט. גם בארצנו יש טרור.
הרבה יהודים בצרפת מפחדים לעלות כי אמצעי התקשורת מעצימים בפניהם את סיכון
הטרור בארץ ומשווים למדינה שלנו מראה של שדה זרוע פיגועים. אנחנו מסבירים
להם שאלה הן תופעות זניחות ואפסיות. פתאום נהפוך עורנו בצורה דמגוגית? זה
לא ישר.

הרב שלמה אבינר עלה מבירת צרפת, פריז, בגיל 23 עם תום לימודי הנדסה בשנת
תשכ"ז, שנה לפני מלחמת ששת הימים.

- 

נלקח משאילת שלמה 221

