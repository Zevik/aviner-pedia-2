---
title: "תגובה למכתב יושב ראש הבית היהודי"
type: "מאמר"
---

## מעשה בקוזק שעקץ את העוקץ

מעשה בקוזק שמכיר אתרוג במכירה פומבית בסיביר. וכיון שאתרוגים שם כמעט בלתי
נמצאים, המחיר האמיר למאות ולאלפי רובל. התגאה הקוזק, שבר את העוקץ בשיניו
ואמר: אפילו עוקץ זה לא אמכור לכם ב10,000 רובל. אמרו לו היהודים: אתה כבר
לא מעניין אותנו. שכידוע אתרוג בלי עוקץ נפסל.

והנמשל, מה שעושה את ערך האתרוג זה חיבורו לעץ, ומה שעושה את ערך החיים, של
הפרט ושל הכלל, זה חיבורם לד'.

יושב ראש הבית היהודי, שהוא בלי ספק יהודי יקר, שלח לכל העם מנשר, של כ-300
מילים, כולו מדבר על מאבק בעד ארץ ישראל ונגד טרור, ושכח פרט קטן: רבונו של
עולם. את ענייני תורה ודתיות, הוא מכנה: שטויות.

אכן בעיניו אלו שטויות בזה הוא איש אמת . תוכלו לראות במו עינכם כיצד הוא
מוכן למכור את השבת במדינה, את הנישואים של תורה, להתאגד עם קונסרבטיבים
ורפורמים, לתת לגיטימציה למשכב זכור, להרוס את הרבנות הראשית:

<https://www.youtube.com/watch?v=09ce2AOdvMo>

אגב, גם ביחס לארץ ישראל לא הכל חלק. תוכלו לראות שם את הגר"ז מלמד: "הבית
היהודי בסך הכל לא ממלא תפקידו בנושא של ארץ ישראל". אבל בעיקר תראו אותו
אומר: "במתקפת החוקים שפוגעים ביהדותה של המדינה, הבית היהודי במקום לחזק
את היהדות של המדינה, כל הזמן נסוג מעמדה לעמדה".

סיכום: בודאי שארץ ישראל חשובה מאוד. זאת כולנו יודעים. אבל אולי הבית
היהודי לא שם לב למה שהוא אומר בקריאת שמע שאם לא תשמעו למצוות ד', תפסידו
את ארץ ישראל.

כמובן אנו יודעים שהפעם לא נפסיד ארצנו בחסדי ד', אך זה יהיה בזכות שנילחם
בעד מדינה יהודית.

- פורסם בשאילת שלמה 379

