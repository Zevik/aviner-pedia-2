---
title: "אל תהיה מושחת"
type: "מאמר"
---

## אל תהיה מושחת

עתה התפרסם מדד השחיתות הבינלאומי לשנת 2013 למניינם. מתוך 177 מדינות,
מדינת ישראל במקום ה-36. מצבנו אינו מבריק, אין זה תקין שיש 35 מדינות יותר
מוסריות מאתנו. עלינו להיות הראשונים.

הגדרה של שחיתות, או באנגלית corruption, הוא "ניצול לרעה של כח שניתן
בנאמנות לצורך רווח פרטי". כלומר, אדם מנצל את מעמדו במדינה לטובתו הפרטית,
או כלשון ישעיהו הנביא: "שרייך סוררים וחברי גנבים, כולו אוהב שוחד ורודף
שלמונים" (ישעיהו א כג), או כלשון פרקי אבות: "הוו זהירין ברשות, שאינן
מקרבין לו לאדם אלא לצורך עצמן, נראין כאוהבין בשעת הנאתן, ואין עומדין לו
לאדם בשעת דחקו (אבות ב ג).

המדינה הראשונה היא דנמרק, ואחריה ניו זילנד, פינלנד, שבדיה, נורבגיה,
סינגפור, שווייץ, הולנד, אוסטרליה וקנדה. גרמניה נמצאת במקום ה-12. ארה"ב
במקום ה-19. צרפת – 22. נסיכויות ערב – 27. קטאר – 29. אנחנו – 36.

אמנם לפני שנה היינו במקום ה-39, אם כן התקדמנו, אבל זו לא נחמה כי סך הכל
אנחנו התדרדרנו. ב-1996 למניינים היינו במקום ה-14, 97' – 15, 98' – 19,
99' – 20, וכן הלאה וכן הלאה.

לפני אלפיים שנה נחרבנו ונפלנו בבחינת חרותנו הלאומית בגלל שחיתות בין אדם
לחברו. ברוך ד' נגאלנו וזה סימן שהיושר חזר. אבל אסור לנו להירדם בשמירה.
כאשר אנו רואים את מנהיגנו מנצלים את סמכויותיהם בדרך לא ישרה, עלינו למחות
בהם גם אם אנחנו חושבים שבדרך זו הם מקדמים מטרות ואידיאלים החשובים שלנו.
המטרה אינה מקדשת את האמצעים. אין עושים מצוה על ידי עבירה.

"ומה ד' דורש ממך כי אם עשות משפט ואהבת חסד והצנע לכת עם אלהיך" (מיכה ו
ח).

חזק ונתחזק ביושר ואמת.

- פורסם בשאילת שלמה 310

