---
title: "מצוה שאסור להחמיץ"
type: "מאמר"
---

## מצוה שאסור להחמיץ

\[הרב שלמה אבינר\]

סע לאט! כמובן גם, סעי לאט! אך יש לפנות בעיקר אל הגברים, כי ב"ה נשים הן
יותר זהירות. לגברים יש מעלות ולנשים יש מעלות, ובזה הן עולות על הגברים.
אמנם יש טוענים שרוב תאונות הדרכים הן של נשים, אולם מדובר בתאונות של מה
בכך, כגון שפשוף רכב תוך כדי תמרון חניה. התאונות הקשות הן של גברים. גבר
על-יד ההגה, הוא יצור מסוכן, לא מובן מה קורה לו. הוא נעשה אלים. זהו תחום
שגברים צריכים ללמוד מנשים אחריות ומתינות, ולא להפוך לחית-פרא.

תאונות דרכים הן דבר נורא ואיום. היה פעם רב שכתב מאמר על כך עם כותרת:
"האויב השני של מדינת ישראל" ופתח אותו במשפט "האויב השני של מדינת ישראל
הוא הערבים, והאויב הראשון הוא תאונות הדרכים". יש צדק בדבריו. כל פעם
שיהודי, ד' ינקום דמו, נרצח על ידי ערבי, נעים אמות הסיפים, כולנו מזועזעים
ובוכים, ובצדק. כל יום יהודי וחצי נהרג בתאונות דרכים, כל שנה שש מאות,
ובנוסף, עשרים אלף פצועים קשה, כלומר שאינם מסתדרים בחיים אפילו עם פרוטזה.
זה יותר מכל הטרור ומכל מלחמות ישראל!

יש להיזהר.

בזמנו, אמר מרן הרב קוק: אם היה סנהדרין, היה אוסר לנסוע ברכב אלא במקרים
מיוחדים, כגון אמבולנס, צבא, ראש ממשלה. ולטענה שהרכב משפר את החיים, הוא
השיב: וכי בשביל איכות החיים, מותר להרוג אנשים?!

נסיעה היא דבר מסוכן. נהרגים אנשים, נשים וטף, ילדים לעשרות ולמאות, אף
הולכי רגל. יש לעשות תשובה.

לפעמים, אנשים שואלים רבנים על סגולות לפרנסה, ללידה, לרפואה. אנשים מחפשים
תחבולות וטריקים. ובכן, אתן לך סגולה: סע לאט! זו מצווה גדולה "ונשמרתם
מאוד לנפשותיכם". בעת שאתה נוסע לאט, ומקפיד על התמרורים, אתה מקיים מצוה
מן התורה. יש ברכב מונה הסופר קילומטרים, ויש בשמים מונה הסופר מצוות -
שהנך חס על חיי בני אדם, חיים שלך וחיים של הזולת.

הרופא מציל בני אדם ומרפא אותם אחרי שכבר קרה, ואתה מונע לפני שזה יקרה.

בשביל מצוות כמו לולב ואתרוג, משלמים הרבה, גם מקדישים זמן לחפש. אף כאן,
הנסיעה תארך יותר, זה שווה את הזמן וכן אין הפרש כה גדול, במקום נסיעה של
חצי שעה, ארבעים דקות. יחכו לך. על כל פנים מצוות שוות זמן, שוות מאמץ.

נצל את ההזדמנות שנפלה לידיך מצוה כה גדולה! אנשים צדיקים, אידיאליסטים
מחפשים מצוות. יש מחפשים בין אדם לד', יש מחפשים בין אדם לחברו. אבל לרוץ
ולהציל חיי אנשים - זו מצוה שכולם מחפשים, לכל הדעות, כל השיטות, כל
הזרמים, כל המפלגות, כל העדות, כל הימנים והשמאלנים וכל החילוניים.

הנך נכנס לרכב, ב"ה, יש לך הזדמנות לקיים את המצוה הגדולה: לחוס על חייך,
לחוס על חיי בני אדם, להיות עדין, להיות אדיב, לשמח את הבריות ולשמח את
ריבונו של עולם…

