---
title: "הצלת הסוריים"
type: "מאמר"
---

## הצלת הסוריים

\[שו"ת רדיו\]

שאלה: אנחנו כל הזמן מתלוננים שאומות העולם לא עזרו לנו להציל אותנו בזמן
השואה, ועכשיו יש רצח חם בסוריה. אז מדוע הרבנים לא קוראים להציל את
הסוריים?

תשובה: בודאי כואב לנו על מה שקורה בסוריה. מן הסתם חלק מאלה שנהרגים רשעים
שמגיע להם אבל אי אפשר לומר את זה על כולם. בודאי יש שם גם אנשים טובים
שנהרגים. ברור שהאמירה: "כל הערבים רעים, כל הערבים רוצחים, כל הערבים
שימותו, מות לערבים" לא נכונה. גם באירן, יש הרבה ערבים טובים שמתנגדים לכל
המדיניות הזאת. לכן בודאי לבנו כואב, אך השאלה שאנו צריכים לשאול היא מה
אנו יכולים לעשות? אם למשל מחר נפלוש לסוריה לעשות שם סדר, מה יקרה? שני
הצדדים – גם השלטון וגם המורדים – יתאחדו להילחם נגדנו. וכן כל ארצות
הערביות.

זה לא כמו השואה, שבקשנו מארצות הברית שרק יפגיזו את פסי הרכבת למחנות
ההשמדה, והאמריקאים השיבו: זה לא מסתדר לנו בתוכנית. ביקשנו: אולי אתם
מוכנים, כמו האנגלים, להכריז שהנאצים ועוזריהם ידונו כפושעי מלחמה. ואמרו:
זה לא מסתדר. האמריקאים יכלו לעזור, אך הם לא עזרו. כך גם הרוסים יכלו
לעזור ולא עזרו. ייאמר לזכותם של הבריטים שהם כן עזרו. וב"ה ממש בנס
הגרמנים תקפו את רוסיה, ומשום כך הרוסים נכנסו למלחמה. ובנס היפנים תקפו את
חיל הים האמריקאי בפרל הרבור, ואז גם הם נכנסו למלחמה.

לכן לנו יש טענות נגדם, הם יכלו לעשות משהו ולא עשו. עוד לפני המלחמה היטלר
עשה את "ועידת אוויאן" ואמר אני לא רוצה את היהודים מי שרוצה אותם שירים
אצבע, אף אחד לא הרים יד. אז הוא אמר: מה שאני אומר בקול רם, אתם חושבים
בשקט. אם כן אומות העולם יכלו לקלוט יהודים ולא רצו. לאחר מכן אנגליה
הסכימה לקבל יהודים, אבל רק ילדים, וכן עוד מדינה בדרום אמריקה.

כשהאוניה סנט לואיס הגיעה לאמריקה, האמריקאים לא הסכימו לקבל אותם בטענה
שהם "יגרמו אנדרלמוסיה כלכלית". זו הפעם הראשונה שאני שומע שיהודים גורמים
נזקים כלכליים. יתר על כן, הג'וינט אמר שימסור ערבות של סכום עתק כדי
שיקבלו אותנו, ולמרות זאת לא הסכימו.

כרגע, אנחנו לא במצב שאנו יכולים לעשות מלחמות תקיפה. צה"ל - צבא הגנה
לישראל, ולא צכ"ל – צבא כיבוש לישראל. כשהמשיח יגיע, הוא יסדיר את הבעיות,
לא יהיו יותר עשוקים רעבים וכו'. יש מעל מיליארד אנשים רעבים על פני כדור
הארץ- לא שחסר להם מותרות- אלא שאין להם לחם, מתוכם כל יום מתים שלושים אלף
ילדים, כלומר מיליון ילדים לחודש. וכן יש מליארד וחצי אנשים שאין להם מי
שתיה נקיים, מדוע מדינת ישראל לא עוזרת להם הרי צריך פשוט לחפור כדי למצוא
מי תהום? מכיון שאנו כרגע לא יכולים. אנחנו מתפללים בעלינו לשבח: לתקן עולם
במלכות שדי. כרגע, אנחנו לא יכולים, אבל בעתיד בודאי זה יקרה, המשיח יעשה
סדר בעולם, ינהל את העולם בצדק ויושר.

- פורסם בשאילת שלמה 260

