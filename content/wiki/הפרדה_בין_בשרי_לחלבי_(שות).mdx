---
title: "הפרדה בין בשרי לחלבי (שו\"ת)"
type: "שו\"ת"
---

\[מקורות ע"י הרב מרדכי ציון\]

**תנור אחד לבשר וחלב**

ש: יש לנו תנור רק עם תא אחד. אפשר להשתמש בו גם לבשר גם לחלב?

ת: יש מתירים אם. א. מנקים היטב. ב. מחכים 24 שעות. ג. מדליקים כחום המירבי
20 דקות או חצי שעה. יש מוותרים על 24 שעות. שו"ת אגרות משה יו"ד א מ. יש
גם מוותרים על ניקוי כי השאריות בטלות בשישים, אלא אם כן רואים ממש לכלוך
(עיין ערה"ש יו"ד צב נה).

**בשרי וחלבי במיקרוגל**

ש: איך ניתן לחמם דבר חלבי במיקרוגל בשרי?

ת: בכלי סגור או שקית סגורה. וכן במיקרוגל לא כשר (שו"ת שאילת שלמה ב קעה.
ד קנו).

**מלחיות**

ש: האם צורך בשתי מלחיות לבשר ולחלב?

ת: ראוי מאד, כי מתלכלך.

**תנור עם תא אחד**

ש: אפשר להשתמש בתנור עם תא אחד לבשר וחלב זה אחר זה?

ת: לנקות ולהבעיר 20 דקות בחום המירבי בין שימוש לשימוש. אם אפשר, לחכות 24
שעות ולכסות את המאכל (שו"ת יביע אומר ה ז).

**מדיח כלים**

ש: מותר להשתמש באותו מדיח כלים חלבי ובשרי?

ת: כן. בזה אחר זה. א. הלכלוך בטל בשישים. ב. הפליטה נפגמת בסבון. ג. המדיח
מכשיר את עצמו, לפי השיטה שבשביל כבולעו כך פולטו, די באותו חום (שו"ת
שאילת שלמה א שיא. ב קעד. ג קלה - רשם מ"צ).

**מגש תינוק**

ש: האם מותר להשתמש באותו מגש בכסא תינוק לחלבי ולבשרי גם אם מניחים את
המזון ישירות?

ת: כן, אם הוא נקי. כיון שהמזון לא חם.

**שולחן לבשר וחלב**

ש: האם מותר להשתמש בלי מפה באותו שולחן לבשרי וחלבי, כמובן בצלחות?

ת: כן. בתנאי שמנקים היטב. כדי שיהיה אסור, צריך שתוך 24 שעות, יניחו כלי
ראשון גולש על השולחן חלבי ובשרי באותו מקום שזה נדיר מאוד (עי' שו"ע יו"ד
פח).

**פח חלבי ובשרי**

ש: האם מותר לזרוק באותו פח אשפה שיירי מזון חלבי ובשרי או צריך פחים
נפרדים?

ת: אסור לזרוק אם הוא רותח בגלל איסור בישול בשר בחלב (חולין קטו ב).

\[שאלה מעניינת הובאה בס' 'מפניני הרב' (עמ' קנב) שסיפר הג"ר אהרן
סולוביצ'יק: מעשה בסטודנט באוניברסיטה שהיה שומר מצוות ורצה לדעת אם מותר
לו לבשל בשר בחלב שלא לצורך אכילה אלא כדי לעשות עמו ניסוי מדעי, ובא והציע
את שאלתו לפני אביו הג"ר משה, והשיבו, שלפי דברי הרמב"ם משמע שמותר, שהרי
כתב בפ"ט ממאכלות אסורות ה"ב שלא שתק הכתוב מלאסור האכילה אלא מפני שאסר
הבישול. כלומר, ואפילו בישולו אסור, ואין צ"ל אכילתו וכו'. וצריך להבין,
איזה קל וחומר הוא זה, מה עניין אכילה אצל בישול. משמע בפשיטות, שאין איסור
בבישול בשר בחלב אלא במקום שדעתו שיאכל התבשיל על ידי מישהו, ואם אסרה
התורה אפילו מעשה הבישול אשר הוא רק ההכנה לאכילת הבשר בחלב, כל שכן שאסרה
התורה האכילה עצמה. ומשמע להדיא שאין איסור בבישול בשר בחלב אלא במקום
שאותו הבישול משמש כהכנה לאכילתו, ובמתכוון לעשות עמו ניסוי מדעי, אין
איסור (ועיין בלחם משנה שם).

ועיין שו"ת 'משנת יוסף' (ט, קטו) שאין בעיה לבער חמץ בשרי וחלבי יחד, שאין
בישול כלל, שייתכן והפתיתים החלביים יישרפו בנפרד ולא יחד עם הבשריים.
ואפילו הן, הרי הם מיד נחרכים באש ונפסלים ממאכל עוד לפני שהגיע לדרגת
בישול, דהיינו שנפסל מיד מהיותו מציאות של חלב או של בשר, ולא מגיע לבישול
בשר וחלב. והוסיף: איך אנו משליכים כל השנה לאשפה כל מיני שיריים של בשר
ועצמות, ושל חלב כמו כלי פלסטיק מגביעים של גבינה ולבן, והרי מכשילים לבסוף
האחראים על האשפה, השורפים הכל יחד. אלא ודאי זו שריפה ולא בישול – רשם
מ"צ.\]

