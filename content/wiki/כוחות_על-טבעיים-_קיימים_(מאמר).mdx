---
title: "כוחות על-טבעיים- קיימים? (מאמר)"
type: "מאמר"
---

**שאלה:** בזמן האחרון, אדם המתיימר לכוחות א-נורמליים של גילוי הנסתר,
ניחוש מחשבות, השפעה על עצמים מרחוק ושאר פעולות פרא-פסיכולוגיות, מחפש לו
יורש, ורובם מציגים בטלוויזיה את נפלאותיהם. זה נראה מאד משכנע, האם יש בזה
אמת? אילו כוחות הם אלו?

**תשובה:** רבנו הגדול הרמב"ם מונה שלושה מקורות אמינים לידיעותיו של אדם,
והשאר הם הבל: שכל, ניסיון ונבואה. א. שכל, הכוונה, הוכחות תיאורטיות
ברורות. ב. ניסיון, דברים שפגשנו דרך חושינו בלי אפשרות של הזיה ג. גילויים
של נבואה או רוח הקודש (אגרות הרמב"ם, מהדורת הרב שילת תעט).

בנדון שלנו: א. כמובן אין מקור בתורה על כל אלה. ב. מבחינה שכלית, זה סותר
חוקי מדע המאוששים היטב. למשל, הפרא-פסיכולוגים טוענים שגלי המוח הטלפתיים
פועלים באותה עוצמה במרחק של מטר או אלף קילומטר, מה שסותר את חוק הריבוע
ההפוך, כלומר שהשפעה אלקטרומגנטית או גרביטציונית נחלשת כפי ריבוע של
המרחק. וכן גלים נכנעים לקיר עופרת או לתא רשתי מתכתי המכונה כלוב פאראדיי
(FARADAY).

ג. נותרת לנו הבחינה הניסיונית, אך ייאמר מיד שלסיפורים שונים, אמינים ככל
שיהיו, אין ערך של עדות מדעית. הם נקודות מוצא למחקר ולא יותר. למדע אין
שום דעות קדומות, הוא אינו דוחה דבר על הסף, אך אינו מקבל דבר בלי טענות
מוכחות ומגלה חשדנות סיסטמתית אם הוא סותר את חוקי הטבע המוכרים. על פי רוב
הפרא-פסיכולוגים אינם נוטים לשתף פעולה עם חוקרים, ואכן ככל שהמחקרים הם
שיטתיים ומבוקרים, מבחן התוצאות הולך ופוחת.

על כל פנים לאירועים נקודתיים, חד פעמיים, אין תקפות מדעית, כי ההדירות,
REPRODUCTIBILITY, היא אבן הפינה של השיטה המדעית, כלומר היכולת לשחזר את
הניסוי בכל מעבדה.

הפרא-פסיכולוגיה אינה טענה חדשה, אלא בת אלפי שנים, והיא נחקרת יותר ממאה
שנה בכלים מדעיים, וגם על ידי מדענים שנוטים לה חסד, אך בינתיים לא הוכח
מאומה.

יש בדרנים שעוסקים בכל אלו בעזרת תחבולות ידועות ומרוויחים את לחמם במעשי
שעשוע. גם על זה יש לדון מבחינה הלכתית (עיין חכמת אדם כלל פט, ו, ושו"ת
יחווה דעת ח"ג, סי' סח), אך הבעיה החמורה מתחילה כאשר אנשים מאמינים שהם
ניצבים בפני יכולת תפיסה על-חושית, ומאבדים את חוש הביקורת. עבור אדם נעדר
השכלה מדעית, הטלפתיה לא נראית יותר מוזרה משידור ברדיו, אדרבה היא פשוטה
יותר, כי אינה זקוקה למכשירים.

לצערנו, יש כאן תופעה רחבה המכונה "המנוסה מן התבונה", הגורמת לתחיה עממית
של כשרים על-טבעיים. איגוד הקוסמים הלהטוטנים האמריקאייים קיבל על עצמו
אתגר קבוע: לחזור על כל ביצוע של אדם המתיימר לטעון לכוחות על טבעיים.

עד כה, הם עמדו במשימה, כגון קריאת מחשבות, ניחוש עתידות, כיפוף כפיות
באמצעים טבעיים, תעלולים פסיכולוגיים וטכנולוגיים, זריזות ידיים ואחיזת
עיניים. יש להם הצלחות מרשימות, שליפת ארנב מכובע, חיתוך אדם לשניים
וחיבורו בחזרה, ניחוש מספר תעודת זהות ולאחר מכן שליפת התעודה מצווארו של
השכן, הרמת חפצים בלי לגעת בהם, העלמת פיל מעיני הקהל ואפילו מגדל אייפל...

הקוסם הלהטוטן ג'יימס רנדי (JAMES RANDI), מומחה לענייני הונאת הציבור,
הציע בשנת תשכ"ד פרס של 1000 דולר למי שיוכיח תחת פיקוח מדעי, קיום של
כוחות א-נורמליים על טבעיים. בינתיים הפרס תפח והגיע עד מיליון דולר ואיש
לא זכה בו. כאשר נודע לפונים שעליהם לעמוד במבחן מול מדענים, רובם סירבו
לחתום על תנאי הניסוי. גם אלה שניגשו, יותר מאלף, לא עברו את מבחן הסף.

בשנת תשל"ו נוסדה אגודת CSI, לחקירה מדעית של טענות א-נורמליות, הכוללת
מדענים אקדמאיים, קוסמים-להטוטנים מקצועיים ואף את הסופר הבדיוני אייזק
אסימוב. היא חשפה הונאת רבים כגון משותקים שקמו פתאום מכסא גלגלים שמעולם
לא היו חולים, או מרפא רוחני היודע סודות המטופל, אך הם נודעו לו על ידי
חדירה במחשב או על ידי עוזר מתחזה, ששוחח עם המטופל ושידר לו מאחורי
הקלעים.

אותו ישראלי מפורסם בתעלולים, נחקר על ידי חוקרים, ולא הצליח להונותם. הם
חשפו את מעשי ההונאה שלו ותיעדו אותם בעזרת מצלמת וידאו. אז תבע למשפט את
חברת CSI על הוצאת דיבה, הפסיד ונקנס בקנס גבוה, וכן תבע את עורכי הדין שלו
על ייצוג כושל ושוב הפסיד. יש לתמוה כיצד אדם המתיימר לדעת עתידות ונסתרות
לא ידע מראש שיפסיד במשפט.

בכלל, הטוענים לכוחות על טבעיים אינם מתיימרים להחיות מתים או לנחש את מצב
הבורסה או את המספר שיזכה בפרס הגדול במפעל הפיס או להמציא יש מאין שטר
כסף, אחרת לא היו צריכים לעבוד במקצוע זה.

כמה דוגמאות: כיפוף כפיות הוא רמיה פשוטה. הכף מכופפת מראש ונראית מתכופפת
לאטה על ידי החזקתה בצורה מסוימת ובתנועה סיבובית. שיטה שניה, יש לאחוז את
הכף בין האגודל לאצבע ובאופן שהידית מוסווית בעזרת כף היד. ובהנעת האצבעות
היא נראית מתכופפת. מי שנמצא קרוב, מבחין בזאת בנקל.

באשר לבעל הכוחות המכופף את כפיות הצופים בטלוויזיה בעזרת מחשבתו, ואכן אחר
כך מתקשרים מאות צופים שמצאו במגרותיהם כפיות מכופפות - בוודאי מתוך מיליון
של צופים, יש תמיד כמה מאות עם כפיות מכופפות במגרותיהם.

וכן הוא לגבי תיקון שעונים דרך מסכי הטלוויזיה. בעל השעון מתבקש להרימו
ולהורידו כמה פעמים, וכן להניעו כמה פעמים מימין לשמאל. אם הוא מכני, לעתים
נופל גרגר אבק שחסם פעולתו, אם הוא מופעל על ידי סוללה, גם סוללה שנגרמת
מצליחה לפעמים לפעול זמן מועט.

אם צופים בתוכנית מיליון אנשים יש כמה מאות שמתקשרים לאולפן ומציפים אותו
בהצלחתם, מה שיוצר רושם רב. לאור זאת, אלה שלא הצליחו שהם 99%, תולים זאת
בכך שלא התרכזו כראוי.

לא נלאה את הקוראים בפירוט השיטות של טלפטיה מזויפת, הזזת חפצים מזויפת
(טלקינזיס) וכדומה, רק נאמר אנא אל תאבדו את חוש הביקורת! האמינו בנסים
שמסופרים בתורה שבכתב ושבעל פה, האמינו בנפלאות שהוכיח המדע - אך אל תהיו
כפתי המאמין לכל דבר.

עוד בעניין כוחות על-טבעיים עיין תמונות מסרט וידיאו של הטלוויזיה האנגלית
החושף את תחבולת כיפוף הכפיות:
\[www.skepticreport.com/psychicpowers/urispoon.htm\]

