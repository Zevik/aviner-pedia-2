---
title: "דיבור מעכל"
type: "מאמר"
---

## דיבור מעכל

\[מ"ראש יהודי"\]

יש להקדיש זמן לדיבור. אם הענישו את הילד, בצדק או שלא בצדק, יש לאחר מכן
לדבר אתו: "מה חשבת כשהענשתי אותך? מה הרגשת"? "הרגשתי שאני שונא אותך"! אם
הוא מדבר כך, סימן שהוא נותן בך אמון. זה מלמד שאינו ירא לבטא את רגשותיו.
עכשיו אפשר לברר את כל הטענות, כל מה שרובץ על לבו, על נשמתו. לומר לו:
"חלילה, אינני שונא אותך. רק הייתי מעוצבן. קורה שמתעצבנים". יש הכרח לברר
זאת, בטרם יצטבר וייערם לערימות.

הקשיים מצטברים בנפש הילד, לא רק בגיננו. גם בבית-הספר הוא סופג, גם בין
חברים הוא סופג – הוא סופג המון, ויש לסייע בידו לעכל הכל. כיצד מעכלים?
על-ידי שמדברים, על-ידי שמעלים את הדברים לסף ההכרה ודנים בהם. עצם העובדה
שיש אוזן ששומעת את הדברים, פותרת הרבה. אם לא כן, הדברים יושבים בתוכו,
והוא מכלה עליהם אנרגית-חינם.

- פורסם בשאילת שלמה 331

