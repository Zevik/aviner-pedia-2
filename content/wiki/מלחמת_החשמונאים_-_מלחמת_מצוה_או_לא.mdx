---
title: "מלחמת החשמונאים - מלחמת מצוה או לא?"
type: "מאמר"
---

## האם מלחמת החשמונאים הייתה מלחמת מצווה או לא?

\[שיחה בישיבה בארוחת צהרים\]

**מלחמת מצווה או מלחמת רשות?**

יהודה המכבי שלח הביתה כל מי שנשא אישה, בנה בית ונטע כרם. זה עושים רק
במלחמת רשות, אבל במלחמת מצווה - חתן יוצא מחדרו וכלה מחופתה!

**לא הייתה ליהודה המכבי סמכות לגייס**

יש שתירצו שזה בגלל שיהודה לא היה מלך ולא הייתה לו סמכות לגייס. אך אם לא
הייתה לו סמכות לגייס, איך הוא גייס אחרים? הוא היה צריך לשלוח את כולם
הביתה! אך האמת, יהודה לא גייס אף אחד בכח. כולם באו בהתנדבות.

**התקוממות מקומית**

יש שתירצו שזה לא הייתה מלחמת מצווה אלא התקוממות מקומית (הג"ר שלמה גורן
במאמר 'מלחמת החשמונאים לאור ההלכה' בספר תורת המועדים עמ' 185-164). האם
זו התקוממות מקומית? בהתחלה אמנם זה היה מקומי, אבל המטרה הייתה לשחרר את
כל ישראל. אז מה הכוונה שאין זאת מלחמת מצווה? מה מלחמת מצווה יותר מזה?

**התחשבות**

אלא צריך לומר, שמה שיהודה שלח אותם הביתה, זה לא מעיקר הדין, אלא בגלל שזה
מסוכן, קשה ודורש מסירות נפש. ככה בימינו, במבצעים מאוד מסוכנים, נוהגים
לפעמים לשלוח הביתה מי שנשוי, בן יחיד או מי שאח שלו נפל בקרב. זה לא מדין
מיוחד. זה מתוך התחשבות. לכן יש ליהודה סמכות לשלוח אותם הביתה. הבעיה
בתירוץ זה, שבספר החשמונאים כתוב "ככתוב בתורה", והנימוק שהבאנו לא כתוב
בתורה. לזה יש שני תירוצים: א. "ככתוב בתורה" הרבה פעמים הכוונה: ככתוב ולא
ככתוב. כמו שכתוב בגמרא קידושין (ל, א), "כזבולון בן דן ולא כזבולון בן דן"
– יש דברים שצריך לעשות כמו זבולון בן דן ויש דברים שלא צריך לעשות כמו
זבולון בן דן. זאת אומרת, זהה אבל לא דומה לגמרי. ב. "ככתוב בתורה" - מה
כתוב בתורה? נשא אישה, בנה בית ונטע כרם. אבל הנימוק בתורה, שחרור ממלחמת
רשות, אינו הנימוק שמדובר פה. אפילו אפשר לומר שהנימוק פה הוא אותו נימוק
שבתורה, כי יש מחלוקת ראשונים לגבי השחרורים הללו. רש"י אומר (דברים כ, ה),
שהם משום עגמת נפש. זה יהיה עצוב מעבר למידה הרגילה אם הוא ימות. יש
ראשונים (רבי אברהם אבן עזרא, רשב"ם ואחרים שם) שאומרים שזה משום שהוא לא
יהיה לוחם טוב בגלל שראשו יהיה במקום אחר. אם נימוק זה הוא הנימוק הנכון,
אז אין קושיא על שחרורו של יהודה. אדם שכרגע התחתן, חושב רק על אשת נעוריו.
הוא יהיה פחות חייל בקרב, ובקרבות המכריעים של יהודה המכבי, צריך רק יחידות
מובחרות. כמו גדעון ששלח הביתה המון אנשים (שופטים ז). עדיף כמה חיילים
טובים וחזקים, מאשר אומה שכוללת כל מיני אנשים. לכן, יכול להיות שיהודה
המכבי לא רצה לגרום עגמת נפש, או שאולי הוא רצה חלוץ גבוה. לרב גורן יש
תשובה בפסקי הלכות צבא (עמ' 92-91) שאדם שהתחתן לא פטור ממילואים, אבל אם
הוא יכול לבקש מהמפקד לפטור אותו לשנה והמפקד פוטר אותו - הרי זה משובח,
כדי שהוא יכול להיות עם אשתו. אבל אם המפקד אומר שאי אפשר, אז אי אפשר. זה
שיקול של המפקד.

**אפילו יותר ממלחמת מצווה**

התירוץ, שמלחמת החשמונאים הייתה התקוממות מקומית, קשה להבנה. למה מרן הרב
קוק זצ"ל במשפט כהן (ס' קמד אות טו) לא אומר ככה? הוא אומר שפשוט שזו מלחמת
מצווה, ואפילו יותר ממלחמת מצווה, שהרי ממילא, גם ללא מלחמה, היוונים
הורגים אותנו. אם אומרים לבן אדם "אנחנו נהרוג אותך", צריך הוא לענות "אתם
רוצים להרוג אותי? אני אהרוג אתכם!". כך היה המצב בזמן החשמונאים. זה היה
שעת שמד, וגזירת שמד היא בייהרג ואל יעבור. אם ממילא אנו צריכים להיהרג,
יותר טוב שנמות בצורה כזאת שנהרוג אותם. זה דבר פשוט.

- 

נלקח משאילת שלמה 208

