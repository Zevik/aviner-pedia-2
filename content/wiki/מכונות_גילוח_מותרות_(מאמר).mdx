---
title: "מכונות גילוח מותרות (מאמר)"
type: "מאמר"
---

**שאלה:** אלו מכונות גילוח מותרות ואלו אסורות?

**תשובה:** הנושא של מכונות גילוח הוא נושא קשה מאוד. כשהמציאו את מכונות
גילוח לפני מאה שנה נחלקו הרבנים אם זה מותר או לא. רוב הרבנים אסרו שימוש
במכונות גילוח, כי אמרו שיש להן דין של תער ולא דין של מספריים (ראה ש"ע
יו"ד קפא). במספריים יש סכין עליון וסכין תחתון והסכין התחתון מונע מהסכין
העליון מלגעת בעור, ואילו התער הוא ישירות על הבשר. הרבנים אמרו שבמכונות
הגילוח אין סכין תחתון וסכין עליון, יש רק סכין אחד, לכן הן דומות לתער. יש
מיעוט רבנים שהתירו, כגון הג"ר צבי פסח פנרק (מובא בשו"ת מנחת יצחק ח"ד ס'
קיג), שהתיר בתנאי שלא מצמידים את מכונת הגילוח, כי אז זה לא בטוח שיהיה
קרוב לבשר, ואפילו אם זה יצא קרוב לבשר זה דבר שלא מתכוון וזה לא פסיק
רישא. אבל, כאמור, רוב הרבנים אסרו (עיין ספר הדרת פנים זקן מאת הרב משה
ווינער שהוא ספר של כ 1000 עמודים בכל הדעות בעניין גילוח הזקן).

ככל שהזמן עבר השאלה נעשתה יותר חמורה, כי מכונות הגילוח נעשו יותר ויותר
משוכללות. הרשת שמפרידה בין הסכינים והבשר נעשה יותר דקה ויותר גמישה. גם
המציאו את מה שנקרא "ליפט אנד קאט" - שיש זווית שתופסת את השערה, מושכת
אותה, וכשהשערה נמשכת החוצה מהגומה היא נחתכת על ידי הלהב סמוך לבשר ואחר
כך השריד של השערה נכנס לתוך הגומה. יוצא שאתה חותך לא רק סמוך לעור אלא
עוד יותר פנימה.

לכן, באמת היה ראוי לאסור את כל מכונות גילוח, אבל זה דבר קשה כי יש הרבה
אנשים דתיים שמשתמשים במכונות גילוח, כולל תלמידי ישיבות הליטאיות, ישיבות
ספרדיות וישיבות לאומיות דתיות (אבל לא תלמידי ישיבות חסידיות). יש אפילו
ראשי ישיבה שמגולחים. לכן חייבים למצוא פיתרון.

הרב שלמה זלמן אוירבך, כפי שמובא בס' הליכות שלמה (תפילה, פרק ב עמ' יא),
אומר שהפיתרון הוא שלא יצמיד - והסימן שלא יצמיד הוא שאם מעבירים את היד
מרגישים את הזיפים. יש גם רבנים גדולים שמתירים מכונות בטענות שונות כמו
שהסכין לא חותך אלא הסכין שובר.

**למסקנה:** רוב הרבנים אוסרים את מכונות הגילוח. מיעוט הרבנים מתירים
במכונות מסוימות או בתנאי שלא יצמיד. אבל יותר טוב ללכת עם זקן ולחסוך
אותנו מכל הבעיות האלו.

מרן הרב קוק תמה באגרת אחת איך יכול להיות שיש פה שוחטים שאין להם זקן. הוא
היה מזועזע מזה (שו"ת אורח משפט או"ח ס' לד). לכן יותר טוב עם זקן.

אבל לא צריך להגזים. העיקר מה שיש בתוך הראש אבל השלמות שצריך זקן. זקן על
פני היהודי נקרא הדרת פנים. לא חייב להיות זקן ארוך. היה להג"ר בן ציון אבא
שאול, ראש ישיבת פורת יוסף בירושלים. פעם אמרו לו התלמידים: למה הרב יש לו
זקן קטן? אמר: אני לא רוצה שיקשיבו לדברים שאני אומר בגלל הזקן אלא בגלל מה
שאני אומר. אמר תלמיד: אבל הרב לי יש זקן גדול ולרב זקן קטן, אולי גם אני
יקצר את הזקן? ענה: שיקולך. חשב וקיצץ את הזקן. מאז אף אחד לא ניגש אליו
לכבוד. אף אחד לא שואל אותו שאלות הלכתיות. אף אחד לא אומר לו כבוד הרב,
אין לו זקן, עלמא דשיקרא.

גם הג"ר מרדכי גריינברג, ראש ישיבת כרם ביבנה יש לזקן קצר. והג"ר אהרן
ליכטנשטיין, ראש ישיבת הר עציון, אין לו זקן. פעם ישב במטוס, הדיילת הביאה
לו איזה ביסקוויטים והוא לא אכל. אמרה לו הדיילת: אתה לא אוכל? אמר: לא,
אני מתלבט איזה ברכה. מאחוריו ישב ש"סניק שעשה תשובה לפני חודשיים עם זקן.
אמרה לו: תשאל אותו הוא יודע. באמריקה מקילים בזה, הרבה רבנים הלכו בלי זקן
גם רבנים גדולים. וכן בתמונות של המחזור של ישיבת מרכז הרב בזמן מרן הרב
קוק אף אחד לא היה לו זקן חוץ מהרמי"ם. בליטא הלכו בלי זקן אבל החסידים כן
הלכו עם זקן. אמנם זה השלמות שצריך זקן, לא צריך להגזים.

יש סיפור על ניצול שואה שהכיר את האדמו"ר מסאטמר לפני השואה שבא לבקר אותו
באמריקה. התלמידים ראו איש מגולח מדבר בענייני תורה עם האדמו"ר והתפלאו.
אחרי שהוא יצא, שאל אחד מהתלמידים את האדמו"ר לפשר הדבר. אמר לו הרבי
מסטמאר: אחרי מאה ועשרים שנה הוא יעלה לתת דין וחשבון לפני הקב"ה, והקב"ה
ישאל: יהודי, איפה הזקן שלך? אבל כשאתה תעלה לתת דין וחשבון, הקב"ה ישאל:
זקן, איפה היהודי שלך?

