---
title: "הקשב לי בבקשה! (מאמר)"
type: "מאמר"
---

**אנא הקשב לי!**

אתה לא מקשיב אלי כשאני מדברת. גם אם אתה מתחכם ואומר: "לא נכון, הקשבתי,
אמרת כך וכך", רק אזניך מקשיבות, לא עיניך, לא הבעות פניך, לא תנוחת גופך,
לא צורת תשומת לבך. אני מרגישה מיד כשאתה לא מקשיב. אני אשתך, ויש לי משהו
חשוב לומר לך אבל אתה לא מקשיב, ואז מאד רע לי. לפעמים אתה כן מקשיב, אז זה
ממש נפלא, אני מאושרת ומלאת הכרת טובה, אבל זה כל כך נדיר.

אתה לא מקשיב, אתה מסתכל דרך החלון, משחק עם עטך, לוחץ ומשחרר, אתה זז כל
הזמן, או שקוע בכורסה עם ידיים שלובות, לפעמים אתה פונה לכיוון אחר, מנדנד
רגליים, נאנח ומביט בשעונך, כאשר הטלפון מצלצל אתה נושם לרווחה. ואני
מרגישה מתוסכלת, כעוסה, משותקת וחסומה. הדיבור נגמר לי. אני מרגישה אפס,
עצובה ובודדה. אני חשה חוסר ביטחון ועצבנות. לעתים הלב שלי דופק. אני פתאום
מודעת שכל מה שאני אומרת חסר הקשר, הכל מזויף. אני מרגישה טיפשה, עייפה,
אדישה. הכל נסגר בפני. הכל זר. לפעמים אני אפילו מרגישה שנאה ובוז כלפי
עצמי, אני חשה רגשי אשמה ורגשי נקם.

היה כל כך נפלא לו היית מקשיב לי: אתה יושב מולי נינוח ומסתכל לי בעיניים
ואני מסתכלת לך בעיניים. אתה פתוח, חיובי, משדר חום. אתה מרגיש טוב ופונה
אלי. אתה מהנהן בראשך. אתה מגיב. אתה נמצא, אתה לא מפסיק אותי, רק שואל
שאלות קטנות כדי לוודא שהבנת נכון.

אז אני מרגישה ביטחון עצמי ושלווה פנימית. אני שופעת חום, ידידות, שמחה,
עוצמה. אני יוצרת. אני חכמה. בטחוני העצמי גדל. אני פתוחה ונותנת אמון -
כמו ילד, אני חשה תקווה , הכרת טובה. אני אוהבת אותך.

כך הייתי רוצה להרגיש כל פעם שאני מדברת אתך.

אבל כשאני מתחילה לשפוך לבי אליך, אתה משדר לי שיש לי 'שיטפון דיבורי',
שאני פטפטנית, שעשרה קבין של דיבור ירדו לעולם ואני לקחתי אחד עשר. אבל זה
מפני שאף פעם לא הקשבת לי. אף פעם! אז אני רעבה להקשבה. וכשאני מתחילה
לדבר, אני מתנפלת על ההזדמנות. אבל אתה לא מקשיב.

אני מיד רואה בעיניך שאתה לא מקשיב לי. אתה קונה לי הרבה מתנות ואני מודה
לך. אבל זאת המתנה שאני מבקשת: עיניך המקשיבות.

ואני שולחת לך שיר אנונימי שמצאתי באנגלית: LISTEN. ותרגמתי לך.

כאשר אני מבקשת ממך להקשיב לי

ואתה מתחיל להעניק לי עצות טובות

אינך עושה מה שביקשתי ממך.

כאשר אני מבקשת ממך להקשיב לי

ואת מתחיל להסביר לי

למה אסור לי להרגיש ככה

אתה דורך על רגשותי.

כאשר אני מבקשת ממך להקשיב לי

ואתה חושב שעליך לפעול בדרך כלשהי

כדי לפתור את בעיותי

אז אתה מייאש אותי

כמה שזה ייראה מוזר.

אולי גם בגלל זה תפילה עוזרת

כי לפעמים ריבונו של עולם שותק

אינו נותן עצות

או מנסה לסדר עניינים

אלא הוא מקשיב

וסומך עלינו שנפתור בעיות.

אז אנא, רק תקשיב לי

ואם אתה רוצה לומר משהו

אנא התאזר בסבלנות

אחר כך, אני מבטיחה, אקשיב לך.

