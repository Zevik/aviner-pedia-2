---
title: "שו\"ת סמס - דף קיא' (שו\"ת)"
type: "מאמר"
---

**קול פנימי**

**שאלה:** האם לפעמים שיש קול פנימי שאומר דברים ממש לא לעניין סתם כדי
לשגע אותי?

**תשובה:** כן. זה ניסיון.

**אשה ותפילין**

**שאלה:** האם מותר לאשה להניח תפילין בפרטיות כשאף אחד לא רואה אם היא
מאוד רוצה?

**תשובה:** זו הנהגה רק ליחידי יחידות.

**ברכת הבית**

**שאלה:** מי כתב ברכת הבית? יש עניין לתלות אותה?

**תשובה:** גוי אחד. אין עניין לתלות.

**טלפון בטרמפ**

**שאלה:** האם אני יכול לענות תשובה קצרה בטלפון אם אני טרמפיסט?

**תשובה:** אם הנהג מרשה לך, כלומר מרשה באמת ולא בגלל אי נעימות.

**מפקד בתנועת נוער**

**שאלה:** האם מותר להשתתף במפקד תנועת נוער כשהבנים עומדים מול הבנות?

**תשובה:** בעיה. לכן, לשאול רב הסניף.

**עישון**

**שאלה:** האם עישון הוא באמת כל כך חמור מבחינה הלכתית? למה?

**תשובה:** מאוד חמור. עשרת אלפים הרוגים בשנה, כאשר שישית מתים בגלל
העישון של אחרים. ומאות אלפי חולים.

**שינוי מזל**

**שאלה:** כיצד אדם יכול לשנות מזלו?

**תשובה:** תשובה תפילה וצדקה.

**נסיעה לאומן**

**שאלה:** האם כדאי לנסוע לאומן על מנת להתפלל על זיווג?

**תשובה:** לנסוע למערת המכפלה או לקבר רחל. אבותינו הם יותר גדולים.

**קמחא דפסחא**

**שאלה:** האם מותר לתת עבור קמחא דפסחא שגובים לצורך העניים לקראת חג הפסח
ממעשר כספים?

**תשובה:** כן. דין רגיל של צדקה (וכן פסק הגרש"ז אוירבך שמותר, כיון
שבזמננו אין סדר גביה קבוע וגם אין סכום קבוע שצריך לתת, לא נחשב כחוב
גמור, ולכן מותר לפרעו ממעשר כספים. הליכות שלמה פסח ב ב – רשם מ"צ)

**גיוס תלמידי ישיבות**

**שאלה:** האם מה שתלמידי ישיבות חייבים להתגייס לצבא, גם נאמר על תלמידי
חכמים חשובים?

**תשובה:** כן. למשל משה רבנו ויהושע בן נון (שו"ת שאילת שלמה א שסח – רשם
מ"צ).

**שולחן לבשר וחלב**

**שאלה:** האם מותר להשתמש בלי מפה באותו שולחן לבשרי וחלבי, כמובן בצלחות?

**תשובה:** כן. בתנאי שמנקים היטב. כדי שיהיה אסור, צריך שתוך 24 שעות,
יניחו כלי ראשון גולש על השולחן חלבי ובשרי באותו מקום שזה נדיר מאוד (עי'
שו"ע יו"ד פח – רשם מ"צ).

**חילול שבת על חתול**

**שאלה:** האם מותר לכבאי לחלל שבת כדי להוריד חתול מעץ?

**תשובה:** לא.

**מהירות מופרזת**

**שאלה:** מותר לנסוע מעל המהירות המותרת כדי להגיע לפני שבת?

**תשובה:** לא. לרדת לפני כן.

**שם המפורש**

**שאלה:** האם אפשר לתת לרחוב שם הכולל את השם המפורש?

**תשובה:** אם הוא ככתיבתו, אסור, כי זה יגרום לביזוי. חז"ל בטלו אזכרת שם
ד' בשטרות. ראש השנה יח ב.

**אזעקה בתפלה**

**שאלה:** מה אני עושה אם יש אזעקה ואני באמצע שמונה עשרה?

**תשובה:** רוץ למקום מבטחים בלי לדבר והמשיך שם. הליכה כזו אינה הפסקה
(מ"ב קד ב. פסקי תשובות שם – רשם מ"צ).

**מציאת אבידות**

**שאלה:** מה המקור לסגולה "אמר רבי בנימין" למציאת אבדות?

**תשובה:** אין (עי' ספר טעמי המנהגים תקסד בהערה – רשם מ"צ).

**ניר אלומיניום לפסח**

**שאלה:** האם בניר אלומיניום יש חשש חמץ?

**תשובה:** לא. אבל כל השנה, יש חוששים שהוא מרוח בשומן לא כשר, שמשתמשים
בו בתהליך הייצור, כיפוף וליטוש. אבל הוא נפסל בשלב החימום וגם ספק אם הוא
מן החי. לכן רבים מקילים.

**קטניות בפסח**

**שאלה:** האם מותר לי לאכול מזון בלי קטניות שבושל במטבח בו מבשלים
קטניות?

**תשובה:** כן. כי יש ביטול ברוב.

כשרות לפסח

**שאלה:** האם מוצר עם הכשר לפסח מלפני שנה ונשאר במקום בלי חמץ הוא כשר
השנה?

**תשובה:** ודאי.

קמח חמץ

**שאלה:** האם קמח הוא חמץ?

**תשובה:** לא חמץ גמור. הוא לא עובר שריה בשעת טחינה רק הרטבה מועטת.
לכלול במכירה.

כיריים חשמליות

**שאלה:** כיצד מכשירים לפסח כיריים חשמליות אשר השטח העליון הוא זכוכית?

**תשובה:** לספרדים, לא צריך הכשר, כי זכוכית אינה בולעת. לאשכנזים, להדליק
בחום המירבי שעה, כי סוף סוף נדיר שנשפך שם מזון, ועל אף שאשכנזים מחמירים
על פי מעוט שמושו, בכל זאת בשעת הדחק אפשר לסמוך על רוב השמוש, וכמו כן כבר
אינו בן יומו.

מברשת שיניים לפסח

**שאלה:** האם צריך לקנות מברשת שיניים שרשום עליה שהיא כשרה לפסח?

**תשובה:** אין צורך.

חלב סויה

**שאלה:** מותר לאשכנזים לשתות חלב סויה בפסח?

**תשובה:** כן. כי לא היה קיים אז, וגם נוצר בלי מגע מים.

מינוי על קרבן פסח

**שאלה:** מדוע לא להמנות על קרבן פסח, הרי זה ביטוי לצפיית הישועה?

**תשובה:** יש דין לחכות לביאת המשיח כל יום. עירובין מג א. אך אין דין
לחכות לבנין בית המקדש פתאום מחר. ובכל הדורות גדולי ישראל לא נמנו על קרבן
פסח.

תרופה בצורת נר

**שאלה:** האם תרופה בצורת נר צריכה הכשר לפסח?

**תשובה:** לא. אין זה מזון. והוא נפסל לאכילת בהמה.

כשרות הגז

**שאלה:** האם הגז בסודה צריך הכשר לפסח?

**תשובה:** לא. כי מקורו מתסיסת סלק. גם אינו חייב בהפרשת תרומות ומעשרות
כי אינו מזון אלא גז בעלמא.

שכח מכירת חמץ

**שאלה:** שכחתי מכירת חמץ. מה לעשות?

**תשובה:** אולי הרב שלך עושה עבור כל מי ששכח, כך אני הדל עושה.

==

==

