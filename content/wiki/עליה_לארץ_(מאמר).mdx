---
title: "עליה לארץ (מאמר)"
type: "מאמר"
---

## עליה לארץ

\[באהבה ובאמונה\]

שאלה: האם הגיע הזמן לעלות לארץ, עקב הפיגועים בצרפת?

תשובה: מזמן הגיע הזמן. הגיע הזמן מהרגע שגלינו מארצנו, אך אז היינו
אנוסים, מכוח הגזרה האלהית. לא היינו פטורים מן המצוה לעלות לארץ, אך
מחוסרי יכולת. לכן מהרגע ששערי ארץ ישראל נפתחו לפני יותר ממאה שנה, המצווה
חזרה וניעורה ומצווים אנו כולנו לעלות לארץ

ש: השאלה נוגעת לעכשיו, בגלל גל הטרור.

ת: נכון שיש לברוח מהטרור. אך גם אם לא היה טרור בחוץ לארץ והכל היה שקט
ורגוע ופה היו טרור וצרות אחרות, מצוּוים אנו כולנו לעלות לכאן ויהי מה. כי
זו ארצנו, ואנו אוהבים אותה. משל לאשה שסגרו עליה בבית זר ללא יכולת לצאת,
ושם, הכל עושר ומחמדים. והנה הדלת נפתחת, האם לא תחזור האישה מיד לבעלה
ולביתה, על אף שיש בו סבל ועוני?!

ש: אבל יש טוענים כי אין לברוח מן הגלות אלא להתאזר שם באומץ ובגבורה
ולהחזיק מעמד מבחינה רוחנית ומעשית.

ת: זו סברא של התאבדות. אין שום אידיאל להישאר שם, אדרבה, יש לעלות לארץ גם
אם יש שלווה, וקל וחומר בעת צרה. כאשר הרמב"ם הגיע לצפון אפריקה היו אז
גזרות נגד היהודים. חלק נהרגו על קידוש השם וחלק התאסלמו למראית עין. כאשר
הרמב"ם נשאל, הוא אמר שיש פתרון שלישי והוא האמיתי: לברוח משם. השיבו לו
שוודאי ייצאו מן הגלות, אך מחכים למשיח. הזהיר הרמב"ם: הטוען כן, חוטא
ומחטיא את הרבים ,כי לא ידוע מתי יבוא המשיח ובינתיים או שנהרגים או
שמתאסלמים, והאמונה בביאת המשיח אין בה די לעצור את השניים האלה.

ש: מה זה שונה מגוש קטיף ומסני כשאמרנו שיש להישאר במסירות ולא לפחד מטרור?

ת: כי גוש קטיף וסיני הם ארץ ישראל,ושם יש מצוות מסירות נפש על עליה לארץ,
יישוב הארץ ומלחמה על הארץ. וכמובן אין לנו מצוה של מסירות נפש על צרפת וכל
ארץ זרה.

ש: בכלל, האם יש להשתמש בנימוק של טרור כדי לשכנע יהודים לעלות לארץ?

ת: לא לגמרי. זה נימוק שלילי. אחר כך אם יהיה להם קשה בארץ, מה נאמר להם?
אלא יש לעלות מנימוק חיובי, שזו מצוה וזו ארצנו. אך לעתים הנימוק השלילי של
הטרור מעורר תשוקה פנימית אמתית.

ש: יש טוענים שממילא היהודים העולים הם החזקים ביהדותם, אז אולי מצוה עליהם
להישאר כדי לחזק את חבריהם החלשים?

ת: יש בזה אמת מסוימת. למשל, קברניט של אונייה טובעת, מוריד קודם סירות
הצלה לכולם ויורד אחרון. אך כאן זה שונה בגלל שתי סיבות. א. הקברניטים אינם
מורידים סירות לאחרים ואינם מארגנים להם עליה לארץ. ב. הספינה לא טובעת,
היא טבעה מזמן, היא תחת המים. מיליונים נרצחו בשואה, ועוד מיליונים
התבוללו, מה שנקרא השואה השקופה. ועוד, היום נישואי תערובת בצרפת הן בין 65
ל-85 אחוזים.

ש: אם כן יש לצאת בקריאה גדולה ליהודי צרפת לעלות לארץ?

ת: ודאי, אך לא די בכך, אלא יש לעזור להם בשלושה דברים: א. מציאת מוסדות
חינוך מתאימים לילדיהם .ב. פרנסה .ג. מגורים במקומות המאוכלסים בעולים
מצרפת, כדי לסייע לקליטה חברתית. לפני שנים רבות הוקם ארגון המסייע בכך,
"עליה בקבוצות", המארגן סמינרים למשפחות בחו"ל וסיורים לימודיים בארץ
klitaki@netvision.net.il.

לך לך מארצך אל הארץ אשר אראך.

- פורסם בשאילת שלמה 373

