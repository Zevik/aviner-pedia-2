---
title: "האם צריך מפלגה חדשה?! (מאמר)"
type: "מאמר"
---

אין לנו די מפלגות?!

האם צריך מפלגה חדשה?!

לא, אין צורך במפלגה חדשה, יש צורך במפלגה ישנה.

כמובן, איננו נגד החדש. ריבונו של עולם מחדש בכל יום תמיד מעשה בראשית. אין
חדש תחת השמש, אך יש חדש מעל השמש. אבל, יש ישן שהוא טוב ואין למוחקו. לא
חדש שמבטל ישן, אלא חדש שבונה קומה נוספת על יסוד הישן.

"והיה אם שמע תשמעו" – "אם תשמע בישן, תשמע בחדש" (דברים יא, יד. רש"י).
חדש על יסוד הישן. ולא "חדשים מקרוב באו" המוחקים את הישן היקר והטוב ,שהיה
חי בתוכנו אלפי שנים, וגם במדינתנו מאז קמה.

באיזה ישן מדובר?

\- ישן משפחתי, אבא ואמא וילד. זה ישן מופלא.

\- ישן זמני, שבת, יום מנוחה וקדושה.

\- ישן צבאי, ישן של גבורה ולא של החלשה.

\- ישן יהודי, של גיור אמת, ולא זיוף.

\- ישן חינוכי, טוב וישר, ולא תוכניות סוטות.

לצערנו, יותר ויותר אנשים מבולבלים, רואים מחיקת ערכים אחד אחרי השני,
ועומדים המומים, וגם מופחדים מטרור המוחקים.

ב"ה, כת המוחקים הם מועטים, אבל יש להם הרבה כסף, למשל שמקבלים מ"הקרן
החדשה לישראל", שהיא בעצם "קרן לישראל חדשה", מקבלת תקציבי ענק ממדינות
שונאות ישראל, תומכת ב=800 ארגונים שיש בהם דברים טובים, אך ב-80 ארגונים
העסוקים להחליש את צה"ל ולפגוע במדינה.

כל הכבוד לראש ממשלתנו שמוחה נגד, כל הכבוד לקיבוץ הדתי שקורא לא לקבל מהם
כסף, כל הכבוד לארגונים הרבים שמתריעים ומתריעים.

הם צודקים, אם אתם רוצים להפוך את מדינת ישראל למדינת כל אזרחיה, בשביל מה
לנו להישאר פה, ניסע לאמריקה, שאף היא מדינת כל אזרחיה, ויותר עשירה ויותר
חזקה.

לא בשביל זה מסרנו את הנפש בבנין הארץ, ובעליה לארץ, ובהקמת המדינה
ובמלחמות ישראל. לא בשביל זה חיילינו מוסרים נפשם.

אנו צריכים הגנה מפני כת המוחקים. בשביל זה אנו זקוקים למדינה, אנו זקוקים
לממשלה. בשביל זה אנו זקוקים למפלגה.

כבודן של כל המפלגות במקומן מונח, כולן חשובות, וכולן חביבות. אבל אנו
זקוקים למפלגה, שתחזיר את הישן שהולך ונמחק, הולך ונשכח. מפלגה שבונה החדש
מתוך הישן.

- פורסם בשאילת שלמה 609

