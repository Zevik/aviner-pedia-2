---
title: "פגישה בין שני זוגות (מאמר)"
type: "כללי"
---

## פגישה בין שני זוגות

\[הרב שלמה אבינר\]

**שאלה:** כאשר בחור ובחורה נפגשים מספר רב של פעמים, לעיתים הם מעוניינים
להיפגש עם בני זוג נוספים, על מנת לבחון כיצד בן הזוג מתנהג כשהוא בחברה.
כמובן, אין הכוונה ליצור מפגש חברתי שבו יהיו 'צחוקים' וכדומה, אלא כדי לתת
לקשר אפשרות להיפתח ולזרום ממקום אחר, האם ניתן לעשות כן?

**תשובה:** זה לגמרי לא בא בחשבון בגלל שלוש סיבות, שכל אחת מהן מספיקה כדי
לשלול:

א. זה מוגזם. ב. זה לא מועיל. ג. זה אסור.

א. **זה מוגזם.** וכי מה אכפת לך כיצד היא מתפקדת בחברת אנשים? העיקר איך
היא מתפקדת אתך.

וכי היא מיועדת להיות אשת יחסי ציבור?! ואם נאמר שאינה מתנהגת בצורה נכונה
כלפי הזולת, אז יתברר שיש לה חיסרון, אבל הרי אינך מחפש מלאכית ללא חיסרון.
וגם אם תחפש לא תמצא. וגם אם תמצא, היא לא תתחתן כי אתה עצמך אינך מלאך,
שהרי יש לך חיסרון בכך שהנך בוחש יותר מדי בקדרתה.

זה מזכיר את תשובת הגאון הרב משה פיינשטיין, על בחור שמבקש שהמיועדת לו
תבשל לו כדי לוודא שאכן היא לא מקדיחה את תבשילה – והוא שולל זאת, (שו"ת
אגרות משה). יש לקוות שיגיעו לעמק השווה מסביב לצלחת, בחסדי ד' עלינו.

כמו כן, גם אם יתברר שאינה מתנהגת כראוי כלפי זרים, יש לקוות שבעזרת השפעתך
הברוכה היא תלך ותשתפר. הרי בני הזוג ממשיכים להתקדם מבחינה מוסרית מתוך
עזרה הדדית ואהבה הדדית.

ב. **זה לא מועיל.** אי אפשר לתהות על קנקנו של אדם מתוך מבחן ארעי ואקראי.
יש צורך במעקב ארוך, ובמיוחד להתחקות על התנהגותו במצבי לחץ ומשבר. הרי
ברוב המצבים כולנו מחמדים וחכנו ממתקים. המבחן הוא מצבי משבר. וכי תיזום שם
מצב של משבר?!

אך יש פתרון חלופי טוב הרבה יותר: לברר על מידותיה מאנשים שמכירים אותה
לפני ולפנים, כגון מחנכות או חברות בפנימיה.

וזה שיפוט אובייקטיבי לאין ערוך יותר ממה שתראה באיזה בילוי משותף. בכלל,
לא נפגשים עם בחורה לפני שמבררים כל מה שאפשר לברר אצל מי שמכיר אותה. וכי
אחרי שתפגוש בחורה, ואחרי שתמצא חן בעיניך, תיזכר פתאום לברר כמה דברים ואז
תחליט שלא בא בחשבון?! סתם גרימת צער, סתם רשעות.

ג. **זה אסור.** נכון שאין הכוונה לבלות, אבל בילוי עם בחורה הוא אסור, גם
אין כוונה לבלות. נכון שהרמב"ם כותב שלא ישא אשה עד שיראנה כדי לוודא
שמוצאת חן בעיניו – אך לא מעבר לזה, למטרת הנאה; וגם מהיתר זה אין הראב"ד
מתלהב. נכון שצריך לשוחח יחד כדי להכיר היטב וליישר הדורים, ולפעמים נצרכות
שיחות ארוכות. אבל, עד כאן! שידוכים אינם בילוי אסור בחסות ההלכה.

זאת ועוד, הרי מדובר במפגש עם זוג נוסף, וכיצד יש לך היתר לבלות עם אשתו של
חברך או משודכת של חברך?! זה כבר עובר כל גבול!

באשר לשחרור ולזרימה – הרי זו צרה גדולה שהחלה בזמן האחרון, כלומר לפני 250
– 300 שנה, שאנשים נעשו משועבדי זרימה.

ומשל של הפילוסוף שופנהאואר על איש שהשתתף בנשף מסכות ופגש שם אשה מאוד
מעניינת, ואחרי ששוחח אתה עד עומק הלילה אמר לעצמו:

"סוף סוף מישהי שאני זורם אתה ויכול לשוחח שיחת נפש (– בשפת ימינו:
להשתכנש), לא כמו אותה אשת מדנים קודרת (– בשפת ימינו: כלפתא) שאתה אני
נשוי".

אך כאשר הורידו את המסכות בחצות, הוא ראה שזו אשתו...

כלומר, לזרום – זה קל. נישואים זה משהו אחר:

**אחריות, רצינות, מוסריות , מסירות**.

