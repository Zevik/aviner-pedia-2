---
title: "משלוח מנות נוצרי?! (מאמר)"
type: "מאמר"
---

## משלוח מנות נוצרי?!

\[מ"באהבה ובאמונה"\]

שאלה: האם מותר לקבל משלוח מנות וכן קמחא דפסחא מהארגון "קרן לידידות"? הרי
ידידות היא דבר טוב ונעים.

תשובה: ידידות בינינו, כן. אך האם ידעת שהשם המלא באנגלית הוא 'הקרן
הבינלאומית לידידות בין נוצרים ויהודים', וכך מצוין באתר שלהם, ובארץ הסוו
את השותפות הזאת? למה לדעתך זה הוסתר?

האם ידעת שמימון הקרן בא מנוצרים אוונגליסטים המאמינים בהתנצרות הקולקטיבית
של עם ישראל? בכלל, האם אתה יודע שתרגום המילה היוונית אוונגליסט הוא: אדם
שמחויב על פי אמונתו להפיץ את הבשורה ולהמיר דתו של זולתו?

האם אתה יודע שבמשך הדורות הנוצרים רצחו אותנו, רדפו אותנו, עינו אותנו,
גירשו אותנו, ורצו להכריח אותנו במסע צלב אכזרי להתנצר – ועתה הם פיתחו
שיטה חדשה "מסע צלב הכסף", לחלק לנו מאות מיליונים של דולרים כדי לרכוש את
אמוננו, לפרוץ את מחסום ההרתעה היהודי מפני הנצרות, ליצור לגיטימציה,
ולהכשיר מקדם פעולות מיסיון?

האם אתה יודע שרבנים גדולים אסרו לקבל כסף מהקרן לידידות: הגר"א שפירא,
הגר"מ אליהו, הגר"ע יוסף, הגרי"ש אלישיב הגר"נ קרליץ, הגרש"ז אוירבך, הגר"ש
הכהן קוק, הגרמ"ד טנדלר, הגר"ד ליאור, הגר"צ דרורי, בית דין העדה החרדית,
בית דין חב"ד ועוד ועוד?

האם ידעת שהגר"א שפירא והגר"מ אליהו כתבו שהקרן מסייעת לדבר עברה ולעבודה
זרה במסווה על עזרה לזולת? שהגר"ש אוירבך כתב שזה חילול השם נורא, קרוב
לאביזריהו דע"ז כאשר מתייקר שם אלילים? שהב"ד של העדה החרדית אסר משום
הכשרת הקרקע למיסיון?

האם ידעת שהיהודי שעומד בראש הקרן כתב בספרו "המסע – הביתה" ע' 204:
"מבחינתי ישו הוא יהודי שהביא ישועה לגויים" - "זה בדיוק מה שהפכתי
להיות... יהודי למען ישו". "That is exactly what I have become… a Jew for
Jesus"

הידעת שראש העיר ירושלים לופוליאנסקי סירב לקבל כסף מהקרן?

הידעת שהקרן – ועוד ארגונים דומים – משקיעים מיליונים בארץ כדי לחדור
לקהילה ולציבור ולהגביר השפעתם, למשל מתן 180 מיליון דולר לסוכנות היהודית
וקבלת מושב לנציג נוצרי להנהלת הסוכנות (הנהלה יהודית נוצרית!)?

הידעת שהמן רצה להרוג את גופותינו והנצרות מבקשת להרוג את נשמותינו – ואתה
עדיין שואל אם לקבל משלוח מנות?!

הידעת שפרעה רצה לשעבד אותנו גופנית ושהנצרות רוצה לשעבד את נשמותינו, ואתה
עדיין שואל אם לקבל קמחא דפסחא?!

חומר מעודכן באתר "שפה ברורה":

<http://www.safabrura.022.co.il/BRPortal/br/P102.jsp?arc=62048&kw>

- פורסם בשאילת שלמה 324

