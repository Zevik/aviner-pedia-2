---
title: "מתי משיח יבוא (מאמר)"
type: "מאמר"
---

## מתי משיח יבוא

\[הרב שלמה אבינר\]

מי שיגיד לי שהמשיח יבוא ביום פלוני, לא אאמין לא, אלא היום, ככל יום, אחכה
לו, כי "אני מאמין באמונה שלמה בביאת המשיח, ואף על פי שיתמהמה, עם כל זה
אחכה לו בכל יום שיבוא" (עיקרי אמונה לרמב"ם, עיקר יב).

אם יעבור היום ולא בא, אז יתברר לי שזה לא היה היום ואחכה לו למחרת ובכל
יום. "תא שמע: הריני נזיר ביום שבן דוד בא מותר לשתות יין בשבתות ובימים
טובים, ואסור לשתות יין כל ימות החול" (ערובין מג א-ב. רמב"ם הלכות נזירות
ד יא).

אם בשנת תשע"ט המשיח טרם הגיע, אמשיך להניח תפילין, לאכול כשר ולשמור שבת.
אמשיך לחכות לבואו ולא אעסוק בחשבונות. "ימות המשיח - והוא להאמין ולומר
שיבוא, ולא יחשוב שיתאחר. 'אם יתמהמה חכה לו' (חבקוק ב ג). ולא ישים לו זמן
ולא יעשה לו סברות במקראות להוציא זמן ביאתו. וחכמים אומרים: תיפח רוחן של
מחשבי קיצין (סהדרין צב ב)" (הקדמת הרמב"ם לפרק חלק, היסוד השנים עשר).

ואם בשנת ת"ת עוד לא יהיה משיח, אמשיך לשלוח את בני לת"ת, וללכת לבית הכנסת
ולבית המדרש. אמשיך לחכות באמונה מוחלטת, כי "אמר רב שמואל בר נחמני אמר
רבי יונתן: תיפח עצמן של מחשבי קיצין, שהיו אומרים: כיון שהגיע את הקץ ולא
בא, שוב אינו בא. אלא חכה לו, שנאמר: אם יתמהמה חכה לו. שמא תאמר: אנו
מחכים והוא אינו מחכה? תלמוד לומר: 'לכן יחכה ד' לחננכם ולכן ירום לרחמכם'
(ישעיה ל). וכי מאחר שאנו מחכים והוא מחכה, מי מעכב? מידת הדין מעכבת. וכי
מאחר שמידת הדין מעכבת, אנו למה מחכין? לקבל שכר, שנאמר: אשרי כל חוכי לו
(שם)" (סנהדרין צז ב).

אם בשנת תת"ן עדיין לא יהיה כאן משיח, אמשיך לבנות את ארץ ישראל, את מדינת
ישראל, את צבא ישראל, ואדע שעלי עוד לפעול הרבה באלו, ואז יבוא משיח. "משל
למלך שכעס על צאנו וסתר את הדיר והוציא את הצאן ואת הרועה, אחר זמן החזיר
את הצאן ובנה את הדיר ולא הזכיר את הרועה. אמר הרועה: הרי הצאן מוחזר והדיר
בנוי ואני איני נזכר. כך למעלה מן העניין, נאמר: 'כי אלהים יושיע ציון
ויבנה ערי יהודה וישבו שם וירשוה. וזרע עבדיו ינחלוה ואוהבי שמו ישכנו בה'
(תהילים סט לו-לז), הרי הדיר בנוי והצאן כנוס, והרועה (זה דוד) לא נזכר,
לכן נאמר 'לדוד להזכיר אלהים להצילנו' (שם ע א)" (רש"י שם). משיח בסוף.

ואם בשנת תת"ק עדיין לא יהיה משיח, אמשיך לעורר את היהודים לעלות מהרה
לארץ, ואם יגידו לי: אנו מחכים למשיח ואז נעלה לירושלים, אשיב להם: אתם
חוטאים ומחטיאים זולתכם, זה רוע לב ונזק עצום, כי בינתיים יהודים מתבוללים
או נרצחים. "כי אין זמן לביאת המשיח עד שתולים בו ואומרים עליו: הוא קרוב
או רחוק" (אגרת קידוש השם לרמב"ם, מהדורת מוסד הרב קוק סו-סז). והרי אנו
מחכים למשיח כל יום, אז עלו היום.

ואם בשנת תתקצ"ט עוד לא בא המשיח, ויאמרו לי: התכונן לביאת המשיח, הוא יבוא
בשנת תת"ר, בשנת ששת אלפים, כמו שנאמר: "ששת אלפים שנה הוי עלמא, שני אלפים
תהו, שני אלפים תורה, שני אלפים ימות המשיח ובעוונותינו שרבו יצאו מהם מה
שיצאו" (סנהדרין צז א-ב). אז אני אשיב להם: אני מתכונן לביאת המשיח היום
ולא בשנת תת"ר, ואני זוכר מה שקרה שבשנת ת"ר כאשר פשטו שמועות בעם ישראל
שיבוא משיח, כי 'קול התור נשמע' (שיה"ש ב יב), ואז רב הכולל של ורשא, הרב
יעקב גזונדהייט, עלה על הבימה בראש השנה עם ספר תורה ונשבע שהמשיח לא יבוא
באותה שנה. כנראה חשש שאנשים שוב ישתגעו כמו בשנת ת"ח שאנשים ניבאו משיח,
והיו גזרות ת"ח ות"ט של חמיל הרשע ושבתאי צבי שר"י נכנס באותה גומחה ועשה
שמות בישראל. ודאי אתם שואלים: ומה היה עושה אם באמת המשיח היה בא באותה
שנה? אל דאגה, קושיות מסוג זה חכמינו יודעים לתרץ...

בשנת תתר"א אם לא בא משיח לא אתייאש, אזכור שהרמב"ם לא פסק שהמועד האחרון
לביאת המשיח הוא 6000 שנה (הלכות מלכים יב ב). אולי סבר שמאמר זה או משל או
דעת יחיד ולא דעת רוב החכמים, ואמשיך לחכות למשיח כל יום.

ואם בשנת תת"ש עדיין לא יהיה משיח, זה לא יתיש אותי, אלא אמסור כל כוחי וכל
נפשי לעבודת ד', וזה הכי חשוב "ולא יאריך בדברי מדרשות האמורים בעניינים
אלה \[של משיח\] וכיוצא בהן. ולא ישימם עיקר שאין מביאין לא לידי אהבה ולא
לידי יראה, וכן לא יחשב הקצין. אמרו חכמים: תיפח דעתן של מחשבי קצים, אלא
יחכה ויאמין בכלל הדבר" (רמב"ם מלכים יב ב). ואחכה לו כל יום.

ואם בשנת תת"ת עדיין לא יהיה משיח, אמשיך לקיים תורה ומצוות, לאהוב את עם
ישראל ומדינת ישראל, לבנות משפחה וללכת לצבא. ואם חיכיתי למשיח כל כך הרבה
זמן, אמשיך לחכות לו בכל יום שיבוא.

וכאשר בשנת תתת... סוף סוף יבוא משיח, אקביל פניו בדמעות, ואברך: ברוך שנתן
מכבודו לבשר ודם, ברוך שחלק מכבודו ליראיו, ברוך חכם הרזים, שהחיינו
וקיימנו לזמן הזה.

ומיד אסע ליחידה שלי בצבא בלי לחכות לצו שמונה (עיין רמב"ם שם יא ד).

סוף סוף הגיע משיח. חיכינו זמן רב. אבל בעצם נראה לי כאילו אתמול. מרוב
געגועים היו לי כימים אחדים. אני שומע את קול השופר הגדול. אני רואה את
אליהו הנביא. תודה לכם כל הדורות שחיכיתם יום יום. זה בזכותכם. "אשרי כל
חוכה לו" (ישעיה ל).

