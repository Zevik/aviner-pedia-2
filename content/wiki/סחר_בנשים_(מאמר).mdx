---
title: "סחר בנשים (מאמר)"
type: "מאמר"
---

ש: ראיתי שסטונדטים בקולומביה פתחו בסיוע האו"ם בתוכנית ממוחשבת במלחמה נגד
סחר בנשים. הם טוענים שיש בארצה 130,000 נשים ונערות שנמכרו לזנות. זה נורא
ואיום! (http://www.pc.co.il/featured/ 272522/).

ת: כן. לא רק בקולומביה אלא בכל העולם. בין עשרה לעשרים מיליון. אבל כמובן
קשה לדעת מספרים מדוייקים. האו"ם לוחם נגד זה בכל תוקף, אך אין זו מלחמה
קלה.

ש: ב"ה בארצנו זה לא קיים...

ת: לצערנו, ולבושתנו, ולחרפתנו, זה כן קיים. יש יבוא נשים צעירות ממולדביה,
אוקראינה ורוסיה. הן מרוכזיות במוסקבה, משם מועברות למצרים, ואז מוברחות
דרך הגבול ברגל וברכב. הן מגיעות מותשות מן המסע המפרך, וגם קורה שהן
נאנסות על ידי הבדואים שהם המבריחים. ופה הן נמסרות לסרסורים, או ליתר דיוק
נמכרות לסרסורים, כאשר המחיר נע בין 4000\$ ל-10,000\$.

ש: זה נורא ואיום! אך למה הן מסכימות?

ת: כי שם בחו"ל אין להם פרנסה. יש שם משבר כלכלי קשה. הן עושות זאת לאו
דווקא לצורך עצמן, אלא בעיקר לצורך משפחתן שנשארה שם.

ש: אני מתכוון לשאול למה הן מסכימות לעסוק במקצוע כה בזוי ובתנאים כה קשים
ומחפירים?! יש גבול לכל דבר!

ת: הן אינן יודעות מראש. מרמים אותן שם שהן תעבודנה כמלצריות או שומרות
ילדים במשכורות גבוהה. הן גם צריכות לשלם שם מראש סכום גבוה כדי להתקבל, אך
כשמגיעות לכאן, לוקחים מהן את הדרכון, אונסים אותן ומכריחים אותן לעבוד
יומם ולילה 14 שעות רצוף תמורת סכום אפסי, כי הכסף הולך לסרסורים.

ש: אז למה הן לא פונות למשטרה?

ת: כי הן כאן שוהות בלתי חוקיות, אז תגורשנה חזרה לארצן.

ש: יותר טוב ככה...

ת: לא, כי אותם מפיונרים שם ופה כבר הזהירו אותן שאם תעשינה זאת, אז הם
יתנקמו במשפחותיהן, והם לא מהססים לרגע לעשות זאת.

ש: אז הן במלכוד נורא!

ת: כן. אמנם המצב משתפר בהדרגה ועתה הוא פחות גרוע ממה שהיה פעם.

ש: ברוך השם.

ת: רק חייבם להודות לאמת, שאין זה לגמרי בזכותנו, אלא בגלל הלחץ הכבד של
מחלקת המדינה האמריקאית שכתבה דו"ח קשה מאוד.

ש: מה הם מתערבים?

ת: הם לא מתערבים, אך לנו לא כדאי להיות ברשימה השחורה של ארצות הברית, מה
שעלול לפגוע בסיוע הכלכלי.

ש: ואצלנו אין מי שלוחם בעדן?

ת: ודאי יש ארגונים טובים שלוחמים, גם בתוך הכנסת גם מחוץ לכנסת. אבל אין
זה מספיק. למשל הדו"ח האמריקאי מוחה על קלות ההענשה לסרסורים.

ש: וארגוני הנשים אצלנו גם לוחמים?

ת: כן, שדולת הנשים בישראל.

ש: אגב, כל הנשים האלה שבאות ממזרח אירופה הן יהודיות או גויות?

ת: גויות, אבל גם גויות אסור לעשוק ולרמות ולגנוב ולאנוס ולחמוס. לא חייבים
לעשות להן חסד, או ליתר דיוק, יש קודם לעשות חסד ליהודים ואחר כך לגויים.
אבל ודאי אסור לגרום להן עוול.

ש: זה חילול השם!

ת: כן. אמנם משתמשים חופשי בביטוי זה על כל דבר קטן. אבל פה זה ממש חילול
השם.

- פורסם בשאילת שלמה 563

