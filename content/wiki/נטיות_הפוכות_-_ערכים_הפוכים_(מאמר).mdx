---
title: "נטיות הפוכות - ערכים הפוכים (מאמר)"
type: "מאמר"
---

ש: למה אנו מתייחסים כל כך בחומרה דווקא כלפי בעלי נטיות הפוכות למיניהם?

ת: אנחנו מתייחסים?! התורה מתייחסת, רבונו של עולם מתייחס: תועבה! מות
יומת! כמובן, לא נהרוג אף אחד חלילה, ולא נפגע באף אחד, אך זה עדיין תועבה.

ש: אבל יש עוד דברים חמורים בתורה: השבת, כשרות, טהרת המשפחה, לשון הרע
ועוד?

ת: ודאי. מה שאדם עושה בחייו הפרטיים, אינינו מתערבים, ואינינו כופים.
הבעיה כאן, שהם רוצים לשנות את אמות המידה של המוסר עבור כל החברה.

ש: עבור עצמם...

ת: לא רק, הם בונים נורמות חדשות, הם מהפכים את הערכים. Transvaluation of
Values.

ש: כמו ניטשה?

ת: נכון מאוד. בספרו מעבר לטוב ולרע, Jenseits von Gut und Böse: מה שהיה
מוסרי, הופך ללא מוסרי, ומה שלא היה מוסרי, הופך למוסרי. הטוב הופך לרע,
הרע הופך לטוב.

ש: למשל?

ת: מחיקת הרחמים, השוויון, הויתור, והאדרת רוח הנקמה, הטינה ועוד. וכן הוא
לענייננו. עד כה זוגיות היתה בנין האדם וההולדה. עתה היא הרס האדם וניתוק
בקשר שאינו מביא הולדה.

ש: אבל זה היה קיים בכל הדורות?

ת: ודאי. אבל לא עשו מזה נורמה. לפחות לא אצלנו. בדור המבול כן: "דור המבול
לא נמחו מן העולם אלא על ידי שכתבו גומסיות (שטרות נישואים) לזכר ולבהמה"
(בראשית כו, ה). ומפרש המהרז"ו: "שטעו בדעתם המשובשת, שמאחר שנבראו בעלי
יצר ויש להם יצר – מחוייבים ללכת אחר יצרם באיזה אופן שיהיה... וכתבו שטרי
נישואין לזכר בציווי השופטיןםשלהם".

ש: אחר כך זה גם קרה במצרים...

ת: בערך. אמנם כתוב: "כמעשה ארץ מצרים... לא תעשו" (ויקרא יח, ג), וחז"ל
מוסרים: "איש נושא לאיש ואשה לאשה", אך זה לא היה חוק. בארץ כנען היה יותר
גרוע: "וכמעשה ארץ כנען... לא תעשו ובחוקותיהם לא תלכו" (שם). זה נהפך
לחוק, כפי שמבארים המפרשים.

ש: ואצלנו בארצנו זה נהפך עתה לחוק?

ת: כן לצערנו. קודם זה נחשב לחטא, לסטייה. עכשיו זה נחשב נורמלי. ואדרבה מי
שמתנגד, הוא הנחשב לא נורמלי ומכונה: הומופוב. מיעוט קטן משתלט ועושה טרור
תקשורתי, פוליטי וחברתי נגד מי שחורט על דגלו את הטבע הנפשי האנושי הבריא.

ש: גם בסדום, עשיית הרע קבלה גושפנקא חוקית, כמו הבחורה שנתנה צדקה ונרצחה.

ת: נכון. הרמב"ם גם כותב במורה נבוכים שמי שהופך דבר אסור לדבר מותר בקהל
עם ועדה, יש לו דין עיר נדחת (מורה נבוכים ג, פא).

ש: זה מאוד מדאיג!

ת: אין מה לדאוג. אנו נתגבר. בסוף, הרע יתפוצץ. עברנו דברים יותר קשים
מאלה. כמובן, אין להירדם בשמירה, אלא יש להיאבק, למען דבר ד' המלא אורה
וטובה.

- פורסם בשאילת שלמה 605

