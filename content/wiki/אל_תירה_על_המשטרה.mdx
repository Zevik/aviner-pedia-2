---
title: "אל תירה על המשטרה"
type: "מאמר"
---

## אל תירה על המשטרה

\[ראיין: הרב מרדכי ציון\]

ש: בזמן האחרון יש פרשיות שונות עם מפקדי משטרה בכירים, ואנשים מרננים: כבר
אי אפשר לסמוך אפילו על המשטרה...

ת: סתם הוצאת שם רע! סתם כפיות טובות! סתם הכללה מן הסוג האנטישמי: יהודי
אחד גנב, אז כל היהודים גנבים. יש אלפים ועשרות אלפי שוטרים, אז מידי פעם,
יש מקרה נדיר של שוטר שנתפס בקלקלתו, אבל אין זו סיבה לזרוק בוץ על כל
המשטרה, חלילה.

ש: אבל בכל זאת, אם שוטר עובר על החוק, זה חמור בכפליים!

ת: בודאי. אבל אמרנו שזו תופעה נדירה.יש מדינות שכל המשטרה מושחתת. ב"ה,
אצלנו השוטרים, הם אנשים טובים ונאמנים. ובכלל, מה מציעים כל המתלוננים
האלה? שלא תהיה לנו משטרה! אז יהיה פה ג'ונגל! יהיה פה מערב פרוע! כמו שזה
קורה במדינות מסויימות, שאדם יוצא בבוקר עם סומבררו חדש וחוזר בערב עם
סומבררו עם חורי כדורים לאיוורור!

ש: אבל צריך לפקח גם על השוטרים?

ת: בודאי ובודאי. וב"ה עושים את זה. זה לא נכון לומר שבמשטרה "יד רוחצת
יד". גם זו הכללה מרושעת. ובכלל, יש להבין שגם השוטרים הם בני אדם ולא
מלאכי השרת. למשל יש שוטר תנועה שמעצבנים אותו כל היום, שנהגים שיודעים את
הכל יותר טוב מכולם מטיפים לו מוסר, והוא בולע עלבונות, אז יתכן שבסוף היום
הוא יתעצבן על מישהו שלא בצדק. בודאי זה לא תקין, אבל צריך להבין אותו.

ש: אז אם הוא לא יודע לשלוט על עצמו, שלא יהיה שוטר!

ת: יפה מאוד! אז לא יהיו לנו שוטרים. כולם ילכו לעבוד בהיי-טק ופה יהיה
חורבן. אדרבה כשרואים שוטר – וכמובן שוטרת – צריך לשדר לו מסר: תודה רבה,
אדוני שאתה שוטר, תודה רבה גברת ,שאת שוטרת. זה נכון שגם לגבי הדרג הנמוך
וגם לגבי הדרג הגבוה. אנו חיים בשקט, אוכלים בשקט, ישנים בשקט, ולא מודעים
לכך שזה לא נופל מן השמים, אלא זה בזכות השוטרים שמוסרים את הנפש יומם
וליל.

ש: יומם ולילה?!

ת: כן! הם חסרים למשפחתם בלילות, חסרים בשבתות ובחגים, עובדים שעות על גבי
שעות, בעבודה מפרכת, אז צריך שכל האומה תאמר בקול רם: תודה רבה לכם. ובודאי
לחדול לירות על השוטרים כספורט לאומי. מי שיורה בהם, בעצם יורה על עצמו
ברגלים.

ש: זה מה שקרה עם תת ניצב ברכה?

ת: כן. מה שעשו לו זו סתם רשעות לשמה. מפקד משטרה, מסור, הגון, ישר, משרת
נאמן של החוק. וטפלו עליו כל כך הרבה האשמות שקריות, שבסוף הוא לא עמד בזה,
והתאבד. כמובן אסור להתאבד, אך יש עוד אנשים אחראים על כך. תהיה נשמתו
צרורה בצרור החיים עם כל הצדיקים.

ש: צדיקים?

ת: למה לא? אין הכוונה צדיק בשבת, כשרות ותפילין שאיני יודע מה נהג בנדון.
אלא צדיק במילוי תפקידו.

ש: ובסיכום?

ת: בכל זאת, יש לי בשורה טובה. בבואי לכאן, פגשתי ילד קטן, ושאלתי אותו: מה
אתה רוצה להיות כשתהיה גדול? השיב לי: אני רוצה להיות שוטר! שאלתי אותו:
אבא שלך שוטר? – לא. יש במשפחה שוטר? – לא. אז למה אתה רוצה להיות דווקא
שוטר? – כי הם אנשים טובים. הם אנשים חזקים. הם אנשים ישרים.

כל הכבוד לילד.

וכל הכבוד למשטרת ישראל!

- פורסם בשאילת שלמה 397

