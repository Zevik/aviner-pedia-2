---
title: "רעל חדש - האינטרנט (מאמר)"
type: "מאמר"
---

## רעל חדש - האינטרנט

\[הרב שלמה אבינר\]

רעל חדש הופיע בעולם: האינטרנט. רבנים גדולים שהחרימוהו יודעים היטב מה הם
עושים. מחקרים מראים שאנשים העובדים עם אינטרנט, מבזבזים ששים אחוז מזמנם
לגלישה במקום לעבוד. זהו גזל. הרי הוא מיועד לעבודה ולא לגלישה חופשית.
גרוע מזה, לאן גולשים: כשליש מהכניסות הן בענייני זימה. יושבים גברים, גם
נשים, במשך שעות מול המכשיר, ומסתכלים על דברי זימה וזוהמה, גילוי עריות
וכל מיני שחיתויות. יש גם רבים המכורים לכך, עד כדי הרס חיי הנישואין
ופיטורין מן העבודה.

בארצות-הברית, יש כמאתיים אלף איש שהגיעו למצב של התמכרות. כמובן, לא כולם
מכורים, אך גם מי שאינו מכור, זה רע ומר. מסופר על כומר שנלכד בטינופת הזאת
אחרי עשרים וארבע שנות נישואים. אמרה אשתו: ביתנו, שהעניק לנו פעם
אינטימיות, עמוס עתה באין-ספור זָרים וזרות, השוכנים בדמיונו, ואיך אוכל
להתחרות אתם?!

גם בארצנו הקדושה, פשה הנגע. אם מכשיר זה חיוני לעסקים, יש לחסמו לשאר
הדברים, הוא נעשה גרוע מטלוויזיה, שלא כל הזמן יש בה זימה. גם עבור וידיאו,
יש לטרוח ולשכור ואין זה כה נעים. האינטרנט הוא זמין ובכל רגע אפשר להיכנס
לאתרים של אלימות או זימה או שניהם גם יחד.

בארצות הברית יש 15,000 אתרים של זימה, ובארץ ישראל 30 אתרים כאלה בשפה
העברית. גם ילדים גולשים שם. לפני החופש, נעשה סקר אצל ילדים מכיתות נמוכות
של היסודי, מהם האתרים המועדפים שלהם באינטרנט: רובם השיבו: זימה או
אלימות. המובן של אלימות הוא צפיה סדיסטית על אנשים הנרצחים באכזריות.

לכן חכמינו שאמרו לחסום, אינם מחמירים, אלא אחזו בשורת הדין. ד' יצילנו מן
המוות הזה.

שמא תאמרו: לא די לאסור, אלא יש להעמיד חלופה מעניינת ומושכת.

אכן, החלופה הזאת ודאי קיימת, והיא מעניינת לאין ערוך יותר . אלפי שנים
עסקנו בה, והתענגנו עליה עונג לא ישוער, גם עונג שכלי, גם עונג רגשי, גם
עונג מוסרי. מפאת עונג זה, שכחו אנשים את צרותיהם, התגברו על משבריהם, ובזו
לכסף ולכבוד. העיסוק הזה מתאים לכל הגילים ולכל העדות, לכל הסוגים ולכל
המעמדות, הוא גם אינו מצריך משאבים והנו חינם! כמו האוויר וכמו השמש. הוא
אינו מצריך ציוד מסובך הוא אפשרי בבית ובשדה, בעמק ובהר, בנסיעה ובהליכה,
אפילו בשבת. הוא מגוון לאין ערוך וכל אחד ימצא בו אושרו לפי מידתו. יש בו
שלבים על גבי שלבים עד אין סוף. זהו תענוג ישראלי מקורי שאין לגויים חלק
בו. המייסד הוא משה רבנו: זהו לימוד תורה.

נקים לנו "מכון משה רבנו", ובו נלמד תורה. ואני מבטיח לכם: מי שיגלוש לאותו
עונג עליון, יסתכל בבוז על כל אותם עיסוקים שפלים, המנוגדים כל-כך לצלם
אלקים שבאדם, וישליך אלילי טלוויזיתו ואינטרנטו. יטעם ויראה כי טוב ד'.

