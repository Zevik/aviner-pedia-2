---
title: "פסילה במקרים שונים (שו\"ת)"
type: "שו\"ת"
---

\[מקורות ע"י הרב מרדכי ציון\]

**מכונת קפה**

ש: האם מותר לשתות ממכונת קפה, הרי יש שותים בשבת, והכלי נאסר?

ת: אפשר לפסוק כאלה שלא אוסרים הכלי. עיין מ"ב שיח סק"ד.

**מאכלים תחת עגלת תינוק**

ש: בעניין רוח רעה במאכלים שהיו תחת המטה - מה הדין של מאכלים מתחת לתינוק
שנמצא בעגלה?

ת: מותר להניח שם אוכלים (שערים מצויינים בהלכה לג קו"א ס"ק ה. שו"ת מנחת
יצחק ח"ב ס' קיז) ואין רוח רעה שורה על תינוק.

**חותמת ביצים**

ש: האם מותר לשים ביצים עם חותמת לתוך החמין?

ת: כן. דיו החותמת אינו טרף. והוא גם בטל בשישים.

**תולעים**

ש: מדוע תולעים במוצרים קפואים הם ספק ספקא? הרי בריה אסורה?

ת: אולי אין שם תולעים ואולי תוך כדי קיפאון והפשרה נגדעה ואינה שלמה
ובטלה. זהו באופן כללי. אך איפה שמוחזקה בתולעים ואיפה שנשארים שלמים –
אסורים, ויש לבדוק כל סוג לגופו (שו"ת שאילת שלמה ב קפט. ד קלב).

**פימו**

ש: האם מותר לאפות פימו בתנור או שזה מטריף?

ת: זה לא טרף וגם אם היה מחומר טרף טעמו פגום ולא אוסר.

**קמח לא מנופה**

ש: אמי לא מנפה את הקמח ומביאה לי עוגה. מותר לאכול?

ת: כן. ספק ספקא. אולי לא היו חרקים. ואם היו, אולי נמחצו והם כבר אינם
בריה, לכן בטלים בששים.

**מחלל שבת שנגע ביין**

ש: מה דין מחלל שבת שמזג יין?

ת: אם זהו יין מבושל, הוא מותר. אם אינו מבושל, מה שנשאר בבקבוק, מותר. ומה
שנשפך בכוס, אסור, ובשעת הדחק, אפשר להתיר (שו"ת אגרות משה יו"ד ד נח. שו"ת
יביע אומר א יו"ד יא. הליכות שלמה מועדים – ר"ה עד פורים פ"ד הערה 10).

**בצל שעבר לילה**

ש: האם בצל שום וביצה שעברו את הלילה הם מותרים?

ת: הם מותרים ויש מחמירים. שו"ת יביע אומר א יו"ד ט. ב יו"ד ז. ד או"ח ה.
שו"ת מנחת יצחק ב סח יג. ו עד.

**זבוב במאכל**

ש: אם נפל זבוב במאכל בסיר רותח, האם הסיר נטרף?

ת: לא. בטל בשישים. ועל פי רוב נטל"פ.

**חרק יבש**

ש: מה דין חרק יבש שנמצא במזון?

ת: יש מתירים (פת"ש יו"ד פז ס"ק כ-כא), ויש מחמירים להתיר רק אם השתנתה
צורתו. ויש מחמירים להתיר רק אם נפסל לאכילת כלב (מנ"ח קסג).

**מאכלים שהיו בשירותים**

ש: האם מותר לאכול מאכלים שהיו בבית שימוש?

ת: אין בגמרא ובראשונים מקור שאסור. יש בדורות אחרונים שחששו, אך מן הדין
מותר. קל וחומר בשירותים שלנו שהם נקיים מאוד ואין להם דין שירותים לכל
דבר.

ש: האם מותר לאכול אוכל שהיה בשירותים בתוך שני כיסויים? האם משנה אם זה
לחם שהיה בשקית רגילה של לחם בתוך תיק?

ת: לא משנה אם היה כיסוי או לא, כי זה עניין של רוח רעה השורה. מן הדין אין
מה לחשוש, ויש שהקפידו. ובבתי שימוש בזמננו שהם נקיים, קל וחומר שאין
להקפיד. לסיכום: מן הדין מותר, ומי שרוצה יחמיר. עיין יביע אומר (ב או"ח ה)
שהביא כל הדעות.

**זבוב במרק**

ש: זבוב נפל למרק והוצא משם. האם המרק כשר?

ת: כן. ביטול בשישים. גם נותן טעם לפגם על פי רוב.

