---
title: "אני מכורה לאינטרנט (מאמר)"
type: "מאמר"
---

**שאלה:** אני מכורה לאינטרנט כולל אתרים של תועבה. אני מרגישה כל כך
מלוכלכת, וכל פעם אני מחליטה לא לחזור על זה. אבל איני מצליחה. זה חזק
ממני. אני מבלה שעות על חשבון דברים חשובים כגון משפחה או חברות. אני
מרגישה דחף עצום להסתכל, ואם איני ממלאה אותו, אני חשה חוסר רוגע ושלווה,
סערה פנימית, כעס וחרדה. מה אני יכולה לעשות?

**תשובה:** קודם כל, לצערנו אינך לבדך עם בעיה זאת. יש סוברים שזה קורה רק
לגברים, אך באמת יש אותה כמות של נשים שבויות אינטרנט, אך בסוג אחר של
תועבות. כמובן, מה שאינך לבד, אין זה מנחם, אלא זה עוד יותר נורא.

הדבר הראשון הוא להכיר שיש כאן בעיה איומה, שאין לזלזל בחומרתה, ושחייבים
לפתור אותה, ושאפשר לפתור אותה. ואשריך שאת כבר נמצאת בשלב הזה.

הדבר השני, הוא שבמלחמה כה קשה, את צריכה בני ברית שיעזרו לך, כלומר עליך
לשתף חברות או בני משפחה, שאת נותנת בהם אימון כדי שיסייעו בידך.

הדבר השלישי, הוא שצריך עזרה מקצועית ממש, כיון שמדובר בהתמכרות, כלומר
יועצת פסיכולוגית, קבוצה של עזרה עצמית וכדומה. בכל עיר בישראל יש קבוצות
לעזרה עצמית, או קבוצות תמיכה, אפשר למצוא באינטרנט. וכן את יכולה לפנות
לקו סיוע "נפשך", קו סיוע אנונימי לנשים עם בעיות כאלה או דומות, ימים א-ב,
שעות 22:00-19:00, 02-674-6650. ראי אתר "נפשך".

הדבר הרביעי הוא שלפעמים ההתמכרות לאינטרנט היא בריחה מהבעיות הכואבות שיש
לך בחיים, האישיים, המשפחתיים, המקצועיים. לכן, במקביל, יש לפתור את אלה.
ולפעמים, בריחה זאת נובעת מחוסר הערכה עצמית,לכן קחי פנקס,רשמי כל הזמן כל
מידה טובה וכל מעשה טוב, וקראי בו, למען תראי בעצמך כמה את יקרה.

`דבר אחרון, לדעת שאמנם קשה לצאת מזה, אך זה אפשרי, ואחר כך תרגישי אושר גדול, אור גדול, טהרה גדולה.`

חזקי ואמצי.

- פורסם בשאילת שלמה 573

