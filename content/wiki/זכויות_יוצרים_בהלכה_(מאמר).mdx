---
title: "זכויות יוצרים בהלכה (מאמר)"
type: "מאמר"
---

## העתקת דיסקים ותוכנות

**שאלה:** האם מותר להעתיק תוכנת מחשב, דיסקים, ספרים וקלטות? הרי יש
אומרים שמותר, כיוון שממילא כל אחד עושה מה שהוא רוצה ואין על זה פיקוח,
לכן זה כמו אבידה שבעליה התייאש ממנה?

**תשובה:** כבר לפני מאות שנים נפסקו תקנות רבותינו על זכויות יוצרים. גם
השכל הישר והמוסרי זועק שלא יתכן שאדם ישקיע עמל וכסף על יצירתו ואחר כך כל
אחד ייקח כאילו זה שלו. למעשה, כדי להתיר, יש צורך בשני תנאים:

א. שיהיה מותר על פי ההלכה.

ב. שיהיה מותר על פי החוק, כי בדברים כאלה אנו אומרים דינא דמלכותא דינא,
אף בארצות נכר. מבחינה הלכתית יש לומר שזה מעין 'זה נהנה וזה לא חסר'.
כלומר, אם ממילא האדם לא היה קונה, הרי גם אם הוא מעתיק אין היצרן מפסיד
מאומה, לכן מותר. אך אם זה במקום לקנות אז אסור. באשר לחוקי המדינה הקיימים
לעת עתה, העתקה מותרת בשני תנאים גם יחד: א. שזה לשימוש אישי ולא מסחרי. ב.
שלא מדובר באמצעים אלקטרוניים.

כלומר, דיסקים ותוכנות מחשב אסורים. קלטות וספרים מותר. באשר לטענה שממילא
הכל פרוץ - אין זו טענה כלל, זה עדיין אסור. אם שלטונות החוק תופסים עבריין
הוא נענש קשות, הסיבה שאין אוכפים את החוק היא חוסר כח אדם. לכן אין כאן
טיעון מוסרי להתיר הדבר והרי זה דומה לדברי חז"ל (מסכת ערובין נג, ב): "אמר
רבי יהושע בן חנניה: מימי לא נצחני אדם חוץ מאשה, תינוק ותינוקת... תינוקת
מאי? פעם אחת הייתי מהלך בדרך והיתה דרך עוברת בשדה והייתי מהלך בה. אמרה
לי תינוקת אחת: רבי, לא שדה היא זו?! אמרתי לה: לא, דרך כבושה היא. אמרה
לי: ליסטים כמותך כבשוה" .

