---
title: "אל תהיה מדוכא"
type: "מאמר"
---

## אל תהיה מדוכא

\[הרב שלמה אבינר\]

אנא ממך, חדל, הנאומים מטיפי המוסר שלך כלפי בסגנון: "אל תהיה מדוכא! למה
אתה כזה עצוב, כזה חרד? למה אתה לא מתפקד? אין שום סיבה לכך! הכל בסדר
אצלך, אין לך כלום, הכל בראש שלך, אתה רק מדוכא, זה הכל, אז תתגבר. אני
מנסה לעזור לך, אך אתה לא משתף פעולה, אתה סתם מפונק".

בכל הדיבורים האלה, אתה ממש לא עוזר לי, רק מחמיר את מצבי. רק בלשמוע אותך
אפשר לצאת מדוכא.

אתה באמת חושב שנעים לי לחיות בדיכאון? שאני בוחר בזה? המחלה הזאת הורסת
אותי, מכלה את כוחי! כן זו מחלה, מחלה ממש, מחלה בתוך הראש, מחלה אכזרית,
מחלה שמכלה אצלי כל חלקה טובה, גם מכסה אותי בושה, כי מסתכלים עלי בזלזול
מתנשא, לא כמו על משהו שסובל ממחלת לב או כבד או ריאות.

איך אתה מעיז לומר שאני לא משתף פעולה?! ניסיתי את הכל, תרופות, טיפולים
פסיכולוגיים, קבוצות תמיכה והתייעצויות עם רבנים. הכל. ולא התייאשתי ואני
ממשיך להיאבק. אני לא מוכן להיכנע.

לכן, אל תדון את חברך עד שתגיע למקומו. אם היית מכיר את עולמי הפנימי, היית
מעריך אותי ומעריץ אותי. כן, אני אומר זאת בלי גאווה: אני חזק, אני לוחם,
אני לוחם, אני לוחם.

היודע אתה כמה אנרגיה נפשית צריך כדי לדחות מחשבות אובדניות. אתה לא לוחם
חצי ממני, עשירית ממני! כדי לבצע פעולות שגרתיות יום-יומיות הפשוטות ביותר,
אני צריך להשקיע יותר אנרגיה ממה שאתה משקיע במשך שבוע. לכן, אנא ממך,
שתוק.

כל הטפות המוסר כלל לא עוזרות לי. אני לא איבדתי תקוה. אני רואה אחים בצרה
שנחלצו מזה לגמרי. כל אחד לפי דרכו. גם לי יש ימים יותר טובים ואני במאבק
עיקש ומתקדם לאט לאט.

מה שעוזר לי זה ידידות, קשר אישי אינטימי טוב. הלוואי שהייתי מוצא אותו
במשפחתי. אני חושב שאם משפחתי היתה חמה יותר זה כלל לא היה קורה לי, שאם
החברים שלי לא היו כה מנוכרים, זה לא היה קורה לי. אני חי בעולם קר ומנוכר
וזה מה שמפרק אותי נפשית. האויב הגדול שלי: הבדידות!

לכן, אם תרצה לעזור לי, היה לי חבר, חבר אמת, ואהיה לך אסיר תודה כל חיי.
חברות - זו המילה. כן ידידי, אהבה - זו המילה.

גם אמונה בד' עוזרת לי הרבה ללא האמנתי לראות בטוב ד', אז אבדתי בעוניי.
אשריי, שריבונו של עולם אינו מזלזל בי, אלא תמיד אוהב אותי. אוהב אותי.
אוהב אותי. ומאמין בי.

