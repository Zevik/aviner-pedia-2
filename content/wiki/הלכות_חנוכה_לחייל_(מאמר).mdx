---
title: "הלכות חנוכה לחייל (מאמר)"
type: "מאמר"
---

## הלכות חנוכה לחייל

\[מקורות – רשם מ"צ\]

**כיצד מדליקים**

ש: איך מסדרים את הנרות בחנוכיה?

ת: ביום הראשון הכי ימני. ביום השני, הסמוך לו, וממנו מדליקים, וכן הלאה
(שו"ע או"ח תרעו ה. מ"ב ס"ק יא. ביה"ל ד"ה כדי להפנות).

ש: מתי מדליקים את הנר?

ת: אחרי הברכות ולא בזמן שמברכים.

ש: מתי אומרים הנרות הללו?

ת: בזמן שמדליקים (שו"ע או"ח תרעו ד. מ"ב סק"ח. ילקוט יוסף מועדים רכו).

ש: איפה שמים את השמש?

ת: יותר גבוה קצת משאר נרות, שאם בטעות משתמש באור הנרות, זה יהיה לאורו
(שו"ע ורמ"א או"ח תרעג א. מ"ב ס"ק טז, כ).

ש: מותר להעביר אש מנר חנוכה להדליק נר חנוכה אחר?

ת: לא. רק מהשמש (שו"ע ורמ"א או"ח תרעד א. ילקוט יוסף מועדים רכב).

ש: האם מותר לחיילת לעשות מלאכה בזמן שהנרות דולקים?

ת: יש להימנע חצי שעה אם אפשר (שו"ע או"ח תרע. מ"ב סק"ד. כה"ח סק"ח), ולא
כל מלאכה, אלא מלאכה האסורה כחול המועד (מקראי קודש חנוכה לרב הררי פ"א
סק"ז בשם הגר"מ פיינשטיין והגר"מ אליהו).

ש: מה לעשות עם השמן והפתילות שנשארו בחנוכיה?

ת: לשים בשקית ניילון ולזרוק לפח (שו"ע או"ח תרעז ד. עי' מקראי קודש חנוכה
לרב הררי פ"ה הערה מא בשם הגר"מ אליהו).

ש: מה לעשות אם אין לי נרות או שמן?

ת: להתאמץ כמה שאפשר להשיג לפחות נר אחד (מ"ב תרעא סק"ג).

ש: מי שלא הדליק יום ראשון ומתחיל ביום שני, האם יברך אז שהחיינו?

ת: כן (שו"ע או"ח תרעו א).

**במה מדליקים**

ש: מותר להדליק חלק הנרות בשעוה וחלק בשמן?

ת: לא. נראה מאנשים שונים (מ"ב תרעג סק"ב. שעה"צ סק"א. ילקוט מועדים ריד).

ש: באיזה שמן אפשר?

ת: כל שמן, רובים, מנועים, נפט, סולר, סויה. אבל שידלוק יפה (שו"ע או"ח
תרעג א. הלכות חנוכה להגר"מ אליהו סעי' מח. ילקוט יוסף מועדים ריז. אמנם
עיין ערוך השולחן תרעג ג שכתב שאין להדליק בשמן שריחו רע שמא יניחנו ויצא,
אך לא מצינו כן בשאר הפוסקים).

ש: שמן לא כשר?

ת: אסור. אבל מותר שמן כשר בלי הכשר (עי' דעת תורה למהרש"ם תרעג א. שדי חמד
כרך ט מערכת חנוכה סי' יב).

ש: אפשר בפנס חשמלי?

ת: לא (מצוות ראיה או"ח תרעג. שו"ת הר צבי ב קיד. שו"ת יביע אומר ג או"ח
לה).

ש: גוזניקים?

ת: לא. דומה למדורה (מקראי קודש חנוכה לרב הררי פ"ה סעי' יב בשם הגר"ש
ישראלי והגר"מ אליהו. אמנם בס' ועלהו לא יבול עמ' רלא כתב בשם הגרש"ז
אוירבך שניתן להדליק בגוזניק, שלדעתו אין זה דומה למדורה כיוון שכל השק הוא
דבר אחד).

ש: אפשר בלי חנוכיה?

ת: כן. במרווחים שווים (מקראי קודש חנוכה לרב הררי פ"ב הערה יא בשם הגר"מ
אליהו).

**מי חייב בהדלקה**

ש: האם כל חייל בחדר מדליק או די באחד?

ת: אשכנזים כל אחד, ספרדים אחד עבור כולם (שו"ע ורמ"א או"ח תרעא ב).

ש: האם חייל שלן בבסיס נפטר מהחובה על ידי הוריו שמדליקים בביתו?

ת: לא, כי גם הצבא הוא עתה ביתו (פסקי הלכות צבא להגר"ש גורן 238-237) .

ש: חייל נשוי שלן בבסיס יוצא ידי חובה על ידי אשתו?

ת: כנ"ל.

ש: האם חייל שלן בבסיס יוצא ידי חובה בהדלקה המרכזית בחדר אוכל?

ת: אשכנזים לא, ספרדים כן. והנרות הם של צה"ל ושייכים לכולם (שם).

ש: האם חייבים להיות נוכחים בשעת ההדלקה?

ת: לא חייבים, אך ראוי (שם).

ש: חיילת שלנה בבסיס חייבת להדליק?

ת: כמו חייל (כיון ש"אף הן היו באותו הנס". שבת כג א).

ש: מה יעשה חייל שהוא בפעילות ולא יוכל להדליק?

ת: העוסק במצוה פטור מן המצוה (סוכה כה א).

ש: חייל שלן על פי רוב בבסיס ויוצא לחופשה בערב, ידליק בבסיס או בבית?

ת: איפה שרוצה (עי' הליכות שלמה מועדים פרק יד סעיף יט).

ש: חייל הלן בבסיס וחוזר מוצאי שבת מחופשה לבסיס, איפה ידליק?

ת: איפה שרוצה (שם).

**איפה מדליקים**

ש: איפה מדליקים?

ת: בצה"ל אסור באוהל או במבנה מגורים. לכן או בחוץ בתא זכוכית או בחדר אוכל
(עי' הליכות שלמה מועדים פרק יד סעי' ח. מקראי קודש חנוכה לרב הררי פ"ג
סעי' ב).

ש: איפה שמים בחוץ?

ת: משמאל לכניסה סמוך לפתח, בגובה 80-24 ס"מ (שו"ע או"ח תרעא ו). ואם אין
מזוזה כגון אוהל, אז בצד ימין (ב"י או"ח סי' תרעא. מ"ב ס"ק לד. ועי' הליכות
שלמה מועדים פרק יד סעי' ג שאמר הגרש"ז אוירבך שבמקרה כזה יש להדליק בצד
ימין אפילו אם יש כבר מי שהדליק בצד ימין, ואין אומרים שהשני ידליק משמאל
כדי שיהיה מוקף במצוות).

ש: איפה מדליקים בחדר אוכל?

ת: מקום גבוה נראה לכל וראוי מול חלון (מ"ב תרעא ס"ק לח. כה"ח ס"ק סד).

ש: האם חייבים להיות נוכחים בזמן שנרות דולקים?

ת: לא. אבל על פי חוקי צה"ל אסור להשאיר נרות בלי השגחה. אך אפשר לכבות
אחרי חצי שעה (שו"ע או"ח תרעב ב. מ"ב סק"ז. ובכל מקרה חידש החזו"א לכבות
הנרות חנוכה לאחר חצי שעה שאין צריך יותר. עי' חוט שני הלכות חנוכה בדעת
החזו"א).

ש: כמה זמן הנרות צריכים לדלוק?

ת: לפחות חצי שעה (מ"ב תרעג ס"ק כה. ילקוט יוסף מועדים רח).

ש: מותר להזיז חנוכיה ממקום למקום?

ת: לכתחילה לא. אבך בתוך הבית אפשר בשעת הדחק (מ"ב תרעה סק"ו).

**באיזה בתים מדליקים**

ש: אם נמצאים בשטח, האם מדליקים?

ת: לא. זה לא בית. אלא אם כן שוהים וישנים ברכב, טנק, אוהל הודי (שו"ת
כחיצים ביד גיבור ב 90 - אבל לא אוהל סיירים), תחת סכנה או צילייה (הליכות
שלמה מועדים פרק יג הערה 8), שוחה או תעלה מקורה (ס' שבת ומועד בצה"ל שלג.
הליכות שלמה מועדים פרק יד סעי' ב והערה 8), וכן בספינה עם תקרה או ביתן
שמירה (שו"ת כחיצים ביד גיבור ב 91).

ש: האם אפשר להדליק במסיבת חנוכה?

ת: לא. אין זה בית-כנסת ולא מקום מגורים, אלא אם כן זה בחדר אוכל. וכדי
לזכות חיילים שזאת ההזדמנות שלהם היחידה להיות נוכחים, אפשר להקל בתנאי
שיתפלל שם גם מנחה או ערבית, ואז זה כמו בית-הכנסת (מקראי קודש חנוכה לרב
הררי פ"י-הערה כד בשם הגר"ש ישראלי והגר"מ אליהו).

**הדלקה בבית-כנסת**

ש: האם יוצאים ידי חובה בהדלקה בבית-כנסת?

ת: לא. זו חובה נוספת. בברכה (שו"ע או"ח תרעא ז). אך לא מברכים שהחיינו
פעמיים (מ"ב ס"ק מה).

ש: איפה מסדרים נרות בבית-הכנסת?

ת: קיר דרומי, נרות בין מזרח למערב, והמדליק עם הפנים דרומה (שו"ע שם).

ש: אפשר מאוחר?

ת: כן (פסקי תשובות שם בשם שו"ת משנה שכיר או"ח רב).

ש: אפשר לזמן קצר?

ת: כן (עי' שו"ת בצל החכמה ד קכז. שו"ת מנחת שלמה תנינא נח אות ב).

**מתי מדליקים**

ש: באיזו שעה מדליקים?

ת: הרוב בצאת הכוכבים – 13.5 דקה אחרי השקיעה. ויש מדליקים אחרי השקיעה
(שו"ע או"ח תרעב א. מ"ב סק"א. ביה"ל ד"ה עם סוף שקיעתה. ילקוט יוסף מועדים
רח).

ש: מה קודם הדלקה או ערבית?

ת: קודם ערבית (מ"ב תרעב סק"א. ילקוט יוסף מועדים רח), אלא אם כן אינו
מתכוון להתפלל ערבית עתה (נר איש וביתו סי' ו סעי' ב בשם הגר"ש וואזנר.
פסקי תשובות תרעב הערה 15).

ש: מתי הכי מוקדם?

ת: בשעת הדחק מפלג המנחה, כלומר בערך שעה לפני השקיעה (שו"ע או"ח תרעט א.
מ"ב סק"ב), אבל הנר צריך לדלוק חצי שעה אחרי השקיעה (שו"ע או"ח תרעב א. מ"ב
סק"ד).

ש: מתי הכי מאוחר?

ת: למדליק בחוץ, כל זמן שיש עוברים ושבים. אחר כך, בלי ברכה. למדליק בפנים,
אין הגבלה, כל זמן שיש אנשים ערים עד עלות השחר (שו"ע או"ח תרעב ב. מ"ב ס"ק
יא. ילקוט יוסף מועדים רט. שו"ת שבט הלוי ח קנו).

ש: היוצא לפעילות, מה עדיף, בפלג המנחה או מאוחר בלילה?

ת: אין הבדל. אז עדיף בפלג כי מאוחר בלילה עלול להשתבש (בשם הג"ר דב ליאור
והגר"א נבנצל. ועי' פניני חנוכה קעה).

ש: האם מי שיוצא לפעילות יכול להדליק ולכבות מיד?

ת: לא. צריך לדלוק חצי שעה (שו"ע או"ח תרעב ב. מ"ב סק"ז). ואם מדליקים
בבית-הכנסת אפשר להדליק בברכה (עי' שו"ת בצל החכמה ד קכז. שו"ת מנחת שלמה
תנינא נח אות ב).

ש: אפשר להדליק בפלג המנחה ולכבות אחרי חצי שעה?

ת: לא. צריך חצי שעה אחרי השקיעה (שו"ע או"ח תרעב א).

ש: מותר לאכול לפני ההדלקה?

ת: כן. אם חבר יזכיר (מ"ב רלה ס"ק יח, ועיין שם בס"ק יז שיש ללמוד מדבריו
שצריך שהשומר לא יאכל בעצמו), או שעון מעורר (הליכות שלמה מועדים פרק ב אות
יב).

**תפילה**

ש: שכח על הניסים בתפילה וברכת המזון ונזכר יותר מאוחר?

ת: לא חוזר (רמ"א או"ח קפא ד. מ"ב תרפב ס"ק ד, ה. שו"ת יחוה דעת ה מט.
ילקוט יוסף מועדים רמ).

ש: חיילת חייבת בהלל?

ת: לא. מצות עשה שהזמן גרמא. אך יכולה לומר, ספרדיות בלי ברכה, אשכנזיות
ויוצאות צפון אפריקה בברכה (מג"א תכב סק"ו. שו"ע הגר"ז קו ב).

**שמחה**

ש: מותר להתענות?

ת: לא (שו"ע או"ח תרפו א).

ש: מותר ללכת לבית קברות?

ת: יש נוהגים שכן ויש נוהגים שלא (בן איש חי וישב כב. גשר החיים כט ו).

ש: חייבים לקבוע סעודה?

ת: לא. אבל ראוי קצת להוסיף.

ש: חייבים לאכול מאכלי חלב וגבינה ולביבות?

ת: מנהג לא מחייב (רמ"א או"ח תרע ב).

- פורסם בשאילת שלמה 256

