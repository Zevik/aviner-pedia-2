---
title: "סע בזהירות"
type: "מאמר"
---

## סע בזהירות

\[הרב שלמה אבינר\]

סע בזהירות! כל שנה נהרגים בארץ כחמש מאות - הרבה יותר מהטרור. אם אתה נוסע
בחוסר זהירות, הנך גם מין טרוריסט. הגר"ר וייס פסק שיש לך דין רודף (מנחת
יצחק ה קמח), אף אחד לא יהרוג אותך אך אתה עלול להרוג או להיהרג. וגם לפצוע
או להיפצע, שגם זה רע מאד, כל שנה רבבות נפצעים קשה, בשברים בראש, זעזוע
במוח, חתכים בפנים ובצוואר, פגיעות בחזה, ובאברי החזה, כלומר בלב, בריאות
ובכלי דם ראשיים וכן בצלעות.

זה כלל פיסיקלי פשוט: אם מכונית נעצרת פתאום כל הנמצא בתוכה ממשיך לנוע
באותה מהירות ובאותו כיוון, וייזרק קדימה לעבר השמשה, ההגה או לוח
המחוונים.

לכן אנא אל תיסע מעבר למהירות המותרת, גם אם היא נראית לך לא סבירה, היא
אינה שרירותית אלא נקבעה בדייקנות על פי אמות מידה בין-לאומיות.

אנא, אל תתחכם ואת תחצה פס לבן. אל תבצע עקיפות אלא כאשר הכביש פנוי לפניך
למרחקים.

אל תיצמד לרכב הנוסע לפניך. קח בחשבון שיהיה לך מרחב בלימה אם הוא יעצור
פתאום. גם על פי חוק אתה מחויב להיות בשליטה על רכבך בכל מהירות.

אל תנהג כשגופך מוטה לאחור כאילו אתה על כסא נוח בשפת הים, זה מסוכן מאוד.

אם שתית אלכוהול אל תנהג. כי זמן התגובה מתארך, והרי כל שבריר שניה הוא
קריטי. דוגמא של חשבון, אם אתה נוסע במהירות של 72 קמ"ש, אתה עובר 20 מטר
לשניה ושני מטר לעשירית שניה. הבנת? זה גם שייך לנכתב לעיל על הישיבה מוטה
לאחור ולשמירת מרחק מהרכב שלפניך.

חגורת בטיחות היא מצוה מן התורה, גם לנהג וגם לנוסעים, גם לנסיעה קצרה וגם
לנסיעה איטית. 70% מהפגיעות היו נמנעות בזכות חגורה, ו100% מן הפגיעה
בנסיעה איטית של פחות מ-50 קמ"ש. ילד, אין מושיבים קדימה. לתינוק צריך מתקן
מיוחד, ואל תתחכם. מי שראה תינוק מרוסק איברים, קרוע אברים וקטוע אברים -
אינו זקוק להסברים.

אמר מרן הרב קוק שאילו היה סנהדרין, היה אוסר תחבורה ממונעת, לבד משירותים
ציבוריים חשובים - כי חיים חשובים יותר מאיכות חיים (ליקוטי הראיה ב 42).

אגב אופניים, אופנוע, קטנוע וקלנוע (טוסטוס) מסוכנים עוד יותר במיוחד
בפגיעות בראש. אנא - קסדת מגן. ואתה, רוכב האופנוע המהיר, אנא אל תזנק
כשהרמזור מתחלף לירוק, כי הרבה תאונות נגרמו עקב רכבים שרצו להרוויח את
הירוק שלהם אחרי הרגע האחרון. וגם את תיסע ...... בין רכבים, גם אם יש לך
שליטה גמורה, כי אולי להם - אין.

אם אתה עייף, אתה מועד לפורענות. כל תאונה עצמית של התהפכות או התנגשות
בעצמים כגון גרשונים ועמודי דרכים, במיוחד בכבישים בין-עירוניים. ואלו
סיבות העייפות:

1\. חוסר שינה. כי זמן התגובה מתארך, אז עצור למנוחה קצרה!

2\. חום רע. לכן פתח חלונות וחכה שהרכב יתקרר.

3\. נהיגה מונוטונית, לכן החלף מסלול, הקשב לרדיו, שוחח עם הנוסעים, עצור
לרענון.

4\. בוהק. בוהק הכביש מקרני השמש מעייף את מערכת העצבים. לכן הרכב משקפי
שמש.

5\. קיבה מלאה. גורמת לכבדות וירידה בריכוז, לכן לפני הנסיעה - ארוחה קלה.

6\. רעב וצמא. לכן, אנא ארוחה קלה. צמא גורם לחוסר ריכוז וסחרור פיסיולוגי.
לכן אנא שתה טרם ובזמן הנסיעה.

7\. שעות מסוכנות. 1.00 - 5.00 בלילה, כי רגילים לישון. וכן 14.00 - 17.00
יש נטייה לנמנום. כך הוא השעון הביולוגי. עוד שעה מסוכנת 20 דקות לפני
תפילת מנחה. לא נורא אם תאחר.

אגב, לא רק הנהג ובני משפחתו עלולים לההרג ולהיפצע, אלא גם טרמפיסטים. לכן,
אם עלית בטרמפ והנהג מרביץ מהירות, לוחץ על הדוושה בלי רחמים, כך שבמכשול
הראשון הסיכוי לשרוד הוא די נמוך, אל תתחיל לומר תהילים ולהתפלל לד' להגיע
חי הביתה, אלא עשה טובה לעצמך ובקש בנימוס מהנהג לרדת באמצע הדרך.

ב"ה יש נהגים מעולים, מצוינים, זהירים, מקפידים על חוקים. איזה תענוג!

אנא היה אחד מהם!

