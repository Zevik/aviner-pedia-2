---
title: "מקורות ל\"סידורי אבטחה בשבת\" (שו\"ת)"
type: "שו\"ת"
---

**מקורות ל"סידורי אבטחה בשבת"- מאת הרב מרדכי ציון:**

ועיין שו"ת בנין אב להג"ר אליהו בקשי דורון ח"ו סי' יג, בתשובה לידידי הרב
רפאל שנור, רב שכונת מעלה הזיתים ור"מ בישיבתנו עטרת ירושלים, על דיני
אבטחה בשבת במעלה הזיתים. וכן הוא מתיר אפילו איסורים דאורייתא מדין כיבוש
ו"עד רדתה". ובתוך התשובה, הג"ר בקשי דורון מספר: "הלכה זו (כתיבת אונו
בשבת), באה לידי וזכיתי לקיימה למעשה, בשעה שנשאלתי בדבר היתר אמירה לנכרי
בשבת משום מצות יישוב ארץ ישראל. היה זה בתקופת ראש הממשלה המנוח מר יצחק
רבין ז"ל, כאשר התגבשה הסכמה עם הממשל האמריקאי אודות הקפאת הבנייה בשטחי
יש"ע, במטרה לנסות ולהשיג הסדר שלום. עד אז, תנופת הבנייה בשטחים היתה
בעיצומה, וההחלטה שהתקבלה קבעה שההקפאה תיכנס לתקפה בראשית החודש, כשמכאן
ואילך יתאפשר רק סיום העבודה במבנים שכבר החלו בבנייתם. לצורך זה, סוכם
שהממשל האמריקאי יערוך צילומי אוויר בשטח, ויאתר את המבנים שהחלו בבנייתם
לאחר ההסכם. היום הראשון לחודש היה ביום ראשון. ביום חמישי, נשאלתי על ידי
רבנים בשומרון אם מותר להאיץ את הבנייה ולבנות גם בשבת, כדי להכליל מבנים
רבים ככל הניתן בקטגוריה האמורה. הבנייה בשטחים התבצעה על ידי קבלנים
ערבים, שאיסור העסקתם בשבת נבע רק מן ההלכה שאמירה לנכרי שבות. היות ומטרת
הבנייה בשבת היתה לשם יישוב ארץ ישראל, שלא תהיה בה הקפאת בניה, התרנו את
הדבר, ומאות מבנים ניצלו מגזירת ההקפאה".

