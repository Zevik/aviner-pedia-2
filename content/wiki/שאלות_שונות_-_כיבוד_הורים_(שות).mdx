---
title: "שאלות שונות - כיבוד הורים (שו\"ת)"
type: "שו\"ת"
---

\[מקורות ע"י הרב מרדכי ציון\]

**אהבת הורים**

ש: למה אין בתורה ציווי של אהבת הורים?

ת: נכלל במצוות ואהבת לרעך כמוך, כמובן בתוספת הכרת הטובה הגדולה.

**כבוד חותנו**

ש: האם אדם חייב לכבד חותנו כמו אביו?

ת: לכבד אך לא כמו אביו. וכן משה רבנו ליתרו, ודוד לשאול (שו"ע יו"ד רמ כד.
ש"ך ס"ק כב).

ש: האם מותר לקרוא לחותנו בשמו?

ת: כן. אם זה רצון חותנו (שדי חמד, מערכת חתן וכלה).

**כבוד חמי**

ש: חמי וחמותי לועגים לי ומבזים אותי ומזלזלים בי ומעליבים אותי כל הזמן
ואני מאוד נפגע. האם להעיר להם?

ת: אם יועיל, להעיר בעדינות. אם לא, להתחזק בענווה. עיין שמונה פרקים פרק
ד.

**בית אבות**

ש: טיפול באבי החולה קשה עד בלי נשוא, אנו מתמוטטים ורוצים להעבירו לבית
אבות, אך הוא מתחנן שלא. מה לעשות?

ת: אל תעזבנו לעת זקנה. כיבוד אב עד שיחזר על הפתחים. כבד את ד' מהונך
והורים גם מעבר לזה. פתגם: האבא מטפל בעשרה ילדים ועשרה ילדים לא יטפלו
באבא אחד?! (וכן פסק הגרי"ש אלישיב. קב ונקי סי' רצד).

**קבלת כסף מהורים**

ש: אני אברך ומקבל עזרה כספית גדולה מהוריי. אך לא נעים לי, ואולי עדיף
שאעבוד כמה שעות?

ת: אם הוריך נותנים לך מיוזמתם, והם שמחים על כך, ואתה אינך לוחץ עליהם
שיתנו - אדרבה זו מצות כיבוד אב ואם לקבל, שהרי אפילו על שירות בניו, אמרו
שאב שמחל על כבודו כבודו מחול (קידושין לא). וכן בירושלמי שרצונו הוא כבודו
(שם תוס' ד"ה רבי טרפון), וכן נפסק בשולחן ערוך (יו"ד רמ). ודין זה הוא גם
אם ההורים אינם עשירים, כיוון שזה רצונם. ולאו דווקא עבור אברך שלומד תורה
אלא עבור כל בן.

**פרנסת אמא**

ש: לאמא אין כסף למחיה ואני סטודנטית. מה לעשות?

ת: הפסיקי ללמוד ופרנסי אותה. מה את רוצה? שזרים יפרנסו את אמך?

**ברכה על כיבוד אב ואם**

ש: למה אנחנו לא מברכים על מצות כיבוד אב ואם?

ת: כי זו מצוה שכלית כלל אנושית (עה"ש חו"מ תכז, י).

**ענווה**

ש: האם מותר לי לספר להוריי על הצלחותי או זו גאוה?

ת: זה כיבוד אב ואם. אין הכוונה להתגאות אלא לשמח אותם וקצת דומה לעשה דוחה
לא תעשה בגאוה. ס' מוסר אביך.

**קריאה בשם אביו**

ש: אבא שלי מורה בבית הספר וכל בית הספר קוראים לו בשמו הפרטי, איך עלי
לנהוג?

ת: לקרוא לו: אבא (שו"ע יו"ד רמ ב. בן איש חי ב שופטים אות ד).

