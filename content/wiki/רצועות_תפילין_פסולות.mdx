---
title: "רצועות תפילין פסולות"
type: "מאמר"
---

## רצועות תפילין פסולות

\[ראיין: הרב מרדכי ציון\]

ש: בעבר הרב כתב שרצועות תפילין שבמקום צבע מכוסות ברצועת פלסטי הן
פסולות...

ת: ודאי כי זה לא נחשב צבע אלא כיסוי בדבר אחר, לכן הרצועות אינן צבועות
והן פסולות.

ש: אבל מה יהיה הדין אם תחת רצועת הפלסטי, רצועות העור הן בעצמן צבועות?
אפשר להכיר בזאת עד ידי הפרדת הפלסטי, או מפני שהן גם צבועות בצד שני, כי
מטבילים אותן בצבע.

ת: אכן, אז אפשר להקל, אם כי כמובן עדיף להחמיר. המשנה ברורה כותב על ציפוי
כזה לבתי תפילין: "והשחרות טוב יותר שיהיה בצבע שחור שאין בו ממש כלל,
והתפילין יהיו שחורים רק בחזותא (=מראה) בעלמא. ומכל מקום, המשחירין במין
גלאנ"ץ (=ברק) שא"א לקלפו, אע"פ שיכולין להסיר מן הקלף ע"י פירורין דקין,
אין להחמיר בדיעבד... אכן מה שחדשו סופרי זמנינו שמשחירין בטיחה שיכולין
לקלוף בשלימות מכל צד מן התפילין וצורתו כמו נייר שחור, זהו פסול \[מספר
נשמת אדם ושהסכים אתו הגאון בעל בית מאיר דלא כנב"י עי"ש\]" (שו"ע או"ח לב
מ"ב ס"ק קפה).

ש: אם כן, המשנה ברורה אוסר?

ת: קודם כל הוא מזכיר שהנודע ביהודה מתיר (מהדו"ק או"ח סי' א), ובודאי
הרוצה לסמוך על אריה כמו הנודע ביהודה רשאי, ואחרונים רבים סוברים כמותו
(פמ"ג, בעל הפלאה, דובב מישרים ועוד). שנית שם מדובר על בתים ולא על
רצועות, ויתכן שהמ"ב אוסר בבתים ומתיר ברצועות.

ש: מה ההבדל?

ת: בשו"ת נודע ביהודה, מובאים בדברי השואל, הרב דק"ק בון ,ארבעה נימוקים
לאסור.

א. דין רואה את האויר, - מוזכר רק לגבי בתים.

ב. דין בל תוסיף, שזה כעין בית נוסף – לא שייך ברצועות.

ג. כיסוי אות ש' – והרי אין ש' על הרצועות.

ד. כל מצופה דינו כציפוי, כלומר הכלי בטל לציפוי.

ש: נימוק רביעי שייך גם לרצועות, שיש לחשוש שהציפוי עיקר, ותיחשבנה כרצועות
מפלסטי?

ת: כבר אמרנו שהנו"ב עצמו חולק על כך, כי השימוש הוא בבתים ולא בציפוי, וגם
אינו אלא לנוי ובטל לעיקר. ויתכן שהמשנה ברורה, פסל רק בגלל שלושת הנימוקים
הראשונים ולא בגלל האחרון, לא כמו החיי אדם שכן פסל בגלל הנימוק הרביעי. גם
הגר"א מסביר שהולכים אחרי עיקר הכלי ולא אחרי הציפוי. והרי המשנה ברורה לא
פסל במפורש את הרצועות.

ש: אגב, למה הפסיקו לייצר תפילין בצורה רגילה והמציאו שיטה חדשה?

ת: בגלל שתי סיבות. א. משתמשים בעור זול מאיכות ירודה ורצועת הפלסטי מחזקת
אותו. למעשה רצועות אלה יותר זולות. ב. אנשים מאוד אוהבים שהרצועות מבריקות
וחושבים שיש בזה מעלה.

ש: ובסיכום?

ת: אם תחת הפלסטי הרצועה עצמה הינה שחורה, המקל יש לו על מה לסמוך והמחמיר
תבוא עליו ברכה. וכיון שזו הוצאה חד פעמית, וזו מצוה חשובה מאוד, יש לקנות
רצועות רגילות עם צבע מט ולא מבריק. וכמובן, הרוצה להקל, חייב להיות בטוח
שאין ברצועות פסולים אחרים כגון שנעשה לא לשמה וצריך לוודא שיש תעודת כשרות
כדת וכדין.

- 

נלקח משאילת שלמה 422

