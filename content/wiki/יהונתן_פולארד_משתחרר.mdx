---
title: "יהונתן פולארד משתחרר"
type: "מאמר"
---

## יהונתן פולארד משתחרר

בחסדי ד' עלינו, יהונתן פולארד משתחרר! בח' בכסלו הקרוב, ערב שבת "ויצא".
ויצא יהונתן! ברוך שהחיינו וקיימנו והגיענו לזמן הזה. אמנם אין זו שמחה
שלמה, שהרי לא יוכל לצאת מארצות הברית במשך חמש שנים ועוד כמה הגבלות. אבל
גם על בשורה טובה שאינה מאה אחוז טובה, יש לומר שהחיינו.

וגם שחרור זה לא בא בקלות אלא כתוצאה מתהליך משפטי, - מאסר עולם שנקצב
לשלושים שנה, התנהגותו המופתית בכלא, וחוות דעת של גורמי בטחון בכירים
בארצות הברית שאין סיכון בטחוני בשחרורו.

כמובן כאשר יהונתן שמע זאת, היה מאוד נרגש ומסר את ההודעה הבאה:

"אחרי 30 שנות מאסר ומאבק, יונתן מחכה בכליון עיניים לרגע שבו יוכל להתאחד
עם אשתו האהובה אסתר שנלחמה כל השנים לשחרורו, חיכתה לו בנאמנות והצליחה
לשמר בו את גחלת התקווה במשך תקופה בלתי נתפסת זו.

יונתן מבקש להודות לא-לוקים, ולהודות לעורכי דינו, אליוט לאוור, וז'אק
סמלמן שעמדו לצידו במשך שנים רבות בנחישות וביצירתיות, ופעילותם הייתה בעלת
חשיבות מכרעת להבטחת אישור שחרורו על ידי וועדת השחרורים. יונתן מבקש
להודות לכל הפעילים המסורים בארה"ב ובישראל שלא שכחו ולא וויתרו עליו במשך
כל שנים, ושפעילותם חיזקה את רוחו ונתנה לו כח לשרוד, לראש הממשלה מר
בנימין נתניהו שפעל יותר מכל ראש ממשלה אחר למען שחרורו, ולנשיא המדינה
לשעבר, מר שמעון פרס".

אכן המומחים במשפט אמריקאי מודים שנעשה לו עוול גדול: א. זה עונש חסר תקדים
פי שש מן המקובל בארצות הברית. ב. החמרת העונש היתה עקב האשמות שווא. אנשי
ממשל בארצות הברית הביעו דעתם ששחרורו מוצדק ושאדרבה מאסרו הארוך חסר פשר.

בנוסף לכל יהונתן מאוד חולה. הוא בן 61, בילה מחצית חייו בבית-הסוהר, מצב
בריאותו מאוד קשה, הוא אושפז פעמים רבות, וזה ממש נס שהוא עוד בחיים. ברור
שכאשר ישתחרר יצטרך לטיפול מסור מאוד ואז בע"ה יהיה בריא לחלוטין. אשתו
היקרה והמסורה מאוד מבקשת שנמשיך להתפלל עבורו יום יום: יהונתן בן מלכה.

וכן כמו קודם לכתוב לו מכתבים, כמובן באנגלית, הם נותנים לו כח להחזיק
מעמד. הכתובת באתרים: לשחרר את פולארד, פולארד גם לי איכפת. גם ראוי לתרום
כסף להמשך הפעילות למען שחרורו המלא.

יישר כח לכל אלה שפעלו למען יהונתן במשך השנים. ד' יברך אתכם.

- פורסם בשאילת שלמה 400

