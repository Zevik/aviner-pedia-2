---
title: "פרשת גלנט: ראיה אחרת"
type: "מאמר"
---

## פרשת גלנט: ראיה אחרת

**בפיקוח נפש לא מדקדקים בציציות של אדם**

אמנם החליטו שהאלוף יואב גלנט הוא לא יהיה רמטכ"ל.. החליטו החליטו. אבל
צריך לראות דברים כאלה בראיה אחרת. מינוי רמטכ"ל זה פיקוח נפש. יש לנו
אויבים מסביב וצריך את הרמטכ"ל הכי טוב שיכול להיות. ואם רצו אותו סימן
שהוא הכי טוב. עובדה שאפילו סגן רמטכ"ל לא הביאו מתוך המערכת והיו צריכים
לקחת סגן רמטכ"ל, אלוף שיצא מהמערכת, וכמובן שזה לא אידיאלי אבל אין ברירה.
אי אפשר לייצר רמטכ"ל יש מאין. רמטכ"ל צריך הרבה ניסיון, הרבה כשרונות.
מינוי רמטכ"ל זה פיקוח נפש, ובענייני פיקוח נפש לא מדקדקים כל כך בציציות
של בן אדם.

**אנו לא מלאכים**

מצאו חסרון אצלו. אבל חסרון יש אצל כל אדם. איננו מלאכים. הוא לא מלאך, גם
אני לא מלאך וגם אלה שפסלו אותו אינם מלאכים. אם אנחנו נפסול קצין כי הוא
לא מלאך, לא יהיו לנו קצינים, ק"ו לא יהיו לנו פוליטיקאיים, וק"ו אבי אביו
של ק"ו שלא יהיו לנו עיתונאים.

זאת לא אומרת שהוא לא צריך לשלם. הוא עשה טעות, הוא שילם וקיבל את העונש,
עכשיו הוא יכול להיכנס.

כתוב בגמרא (מועד קטן יז, א) רב שמלמד תורה צריך להיות דומה למלאך כמו
שכתוב (מלאכי ב, ז): "כי שפתי כהן ישמרו דעת ותורה יבקשו מפיהו כי מלאך ד'
צבאות הוא". אם דומה הרב למלאך ד' - יבקשו תורה מפיו. ואם לאו - אל יבקשו
תורה מפיו. אבל אין דין כזה לרמטכ"ל. אמנם אחיו לנשק אומרים שהוא אחד
מהקצינים הכי ישרים בעולם. אבל גם הוא איננו מלאך. עד שיבוא משיח לא יהיה
לנו קצין שיהיה מלאך. אך יחסית הם אומרים שהוא קצין ישר מאוד, וקשה מאוד
לרמות אנשים שלוחמים איתך. השפת אמת אמר: יש רק שניים שמכירים אותו ממש:
רבונו של עולם ואשתו, ואני מוסיף גם לוחמים שלחמו איתו.

**כפיות טובה**

אדם מסר נפשו בשביל עם ישראל. זה לא קל להיות קצין, זה מסוכן, הוא לא נמצא
בבית, לא רואה את אשתו, לא רואה את הילדים. הוא מוסר נפשו, ועכשיו שהוא עשה
דבר, אנחנו פוסלים אותו לגמרי. הוא לא הקצין הגבוה הראשון שהודח בזמן
האחרון בגלל שמצאו אצלו חסרונות. אנחנו נועלים דלת בפני קצינים בחיטוט הלא
בריא והלא מוסרי הזה.

**המקור**

המקור לכל זה, היא תשובה של הרשב"א (שו"ת הרשב"א ח"ה ס' רלח). הוא כותב שאי
אפשר לתקן הכול בבת אחת, צריך לפתור את הבעיות הכי חמורות קודם, אחר כך את
הפחות חמורות. והכי חמורות אלו האויבים מסביב. הרשב"א מביא הוכחה מדוד המלך
שלא הדיח את יואב בן צוריה אע"פ שהוא 'מילא חגורתו בדם' בזמן שלום, שזה
ודאי דבר מאוד חמור, אבל הסכנה מהאויבים מסביב הייתה יותר גדולה לאין ערוך,
ולכן הוא אומר הבעיה הזאת היא בעיה, אבל הוא היה הרמטכ"ל הכי מסור שיכול
להיות. לכן עדיף להשאיר אותו עם הבעיות שלו מאשר האויב יחסלו אותנו.

נכון האלוף גלנט הוא לא מלאך אבל צריך לראות את הכל בפרופורציה. הוא לא
מלאך אבל ראה את הסכנות שיש לנו 300 מיליון אויבים מסביב, אז יש ראיה אחרת
אליו.

- 

נלקח משאילת שלמה 161

- 

