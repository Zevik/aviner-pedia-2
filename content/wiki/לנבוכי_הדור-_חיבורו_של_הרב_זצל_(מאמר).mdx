---
title: "לנבוכי הדור- חיבורו של הרב זצ\"ל? (מאמר)"
type: "מאמר"
---

**שאלה:** ראיתי באינטרנט חיבור חדש של מרן הרב קוק "לנבוכי הדור". האם זה
זיוף או באמת כתב אותו מרן הרב?

**תשובה:** איני מתכוון לקרוא אותו. רק עיינתי בעמוד הראשון של הספר וניכר
שזהו סגנונו הראשון של מרן הרב בחוץ לארץ, שהוא סגנון מאריך. אכן בחוץ לארץ
היה למרן הרב הרבה יותר זמן ופה היה טרוד בהנהגת האומה. וכמו כן בהשראה
הרוחנית של ארץ ישראל זכה להתעלוּת שגרמה לו לכתוב יותר בתמציתיות וכן
בהכרעה חותכת בסוגיות מורכבות.

ודאי שאלו דברים של מרן הרב, ובכל זאת לא אקרא אותם. וזאת, בגלל שלוש
סיבות.:

א. הספר לא עבר עריכה, כמו אותם ספרים שנערכו על ידי רבנו הרב צבי יהודה
והנזיר רבי דוד כהן. עריכה היא חיונית. בלעדיה עלולים להבין את הדברים
בצורה לא נכונה או חלקית. דברי מרן הרב עניים במקום אחד ועשירים במקום אחר,
והעריכה מבצעת השלמה הדדית. כתבי מרן הרב בלי עריכה הם כמו גג בלי מעקה
שעלולים ליפול ממנו.

ב. כאמור לעיל, היצירה הרוחנית של מרן הרב בעניינים של הדרכת הדור, היתה
לעיתים מאופיינת בהעלאת בירורים עם פנים לכאן ולכאן, וכשהגיע לארץ לימדנו
הלכה ברורה כפי שמתאר רבנו הרב צבי יהודה (אור לנתיבתי עמ' רפא סע' ב).
ואכן בסוגיות מורכבות ועמוקות כל כך של הדרכת הדור, אני זקוק להלכה ברורה
ומאירה.

ג. מרן הרב קוק החליט לא להוציא את הספר הזה לאור, וכך רבנו הרב צבי יהודה,
על אף שלכאורה הספר היה מוכן ולא הצריך מלאכה מסובכת כמו זו שעשו רבנו הרב
צבי יהודה והנזיר רבי דוד כהן. אלא מרן הרב קוק החליט שלא זו הדרך בה הוא
רוצה ללכת בהדרכת הדור ובהסברת התורה לדור. כך הוא החליט ועלינו לכבד
רצונו. אין לנו זכות ורשות להשתלט על רכושו הרוחני כאשר הוא החליט מאוחר
יותר להתהלך ולהסביר בצורה אחרת.

אכן תלמידי חכמים שקראו את החיבור, סיפרו לי על דברים שונים שראו שם: טעמי
מצוות, בירור סתירות עם המדע, יחס לדתות אחרות.

ואמנם, מתברר שכל זה נמצא בכתבים של מרן הרב שעברו עריכה כגון אגרות ועוד.
אין באותו חיבור דברים שלא ידענו. אדרבה, מה שיש בידנו הוא עמוק לאין ערוך.
חלילה להעליב את מרן הרב כאילו במשך עשרות שנים הוא דרך על המקום ושבעלייתו
לקודש אווירה של ארץ ישראל הוא לא התרומם בהופעתו (אור לנתיבתי, שם).

אגב, מרן הרב מטפל שם במדע כפי שהיה לפני כמאה שנה, ובמשך הזמן גם המדע
התפתח.

לכן בפרסום חיבור זה, יהיה כעין המשל של מלך שיש לו אלפי אלפים של דינרי
זהב ומשבחים אותו בכמה מטבעות של כסף. הלוא גנאי הוא לו.

אלא אם כן אדם חושק דווקא למה שלא נדפס, כי זה מלבב ומעניין ומסקרן. אבל
אנו תלמידי משה רבנו מחפשים מה שעמוק וברור וחזק ומורה לנו את הדרך כיצד
לעבוד את ריבונו של עולם בעוז ובגבורה.

והרי יש הרבה ספרים של מרן הרב שעברו עריכה שלא גמרתי ללמוד, וגם אלה
שלמדתי פעמים רבות עלי לחזור וללמוד כדי להבין קצת יותר. ב"ה לא חסרים לנו
דברי אלהים חיים של מרן הרב שיאירו את הדור.

