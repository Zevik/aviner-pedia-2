---
title: "האו\"ם תומך בדאע\"ש"
type: "מאמר"
---

## האו"ם תומך בדאעש

**"הטרור הוא תגובה טבעית לכיבוש"**

זכינו ממזכיר האו"ם למהפכה אדירה בכל החשיבה האנושית המוסרית. עד כה חשבנו
לתומנו, שהטרור הוא פרי באושים של החיה שבאדם, ועתה נודע לנו שהטרור הוא
טבעי לאדם: "הטרור הוא תגובה טבעית לכיבוש" – ובודאי יש לאדם להיות טבעי
ולא להתנכר למהותו הפנימית. אנו סברנו עד כה שטבע האדם הוא להיות עדין נפש,
בצלם אלהים. עתה נודע לנו שטבעו הוא להיות להיות טרוריסט.

עד עתה חשבנו שדאעש שהם רעים שבבני אדם, הממלאים את העולם טרור. עכשיו,
בזכות מזכיר האו"ם, מבינים אנו את הסיבה למחלה מחפירה זו וגם את תרופתה.
פשוט מאוד: דאעש הוא תגובה לכיבוש שמפריע להם להקים מדינה מוסלמית על פני
כל כדור הארץ. בודאי שכדור הארץ שייך להם. הרי יש בעולם 1.6 מיליארד
מוסלמים, אשר רק 20% מהם חיים בעולם הערבי, ו-80% בשאר העולם, כגון 5
מיליון בארצות הברית ו-38 מיליון באירופה. מסכנים אותם דאעש שכבשו להם את
העולם, אז באופן טבעי הם טרוריסטים.

סליחה שטעינו, חשבנו שהערבים שהורגים אחד את השני בחבל עזה או בסוריה (מאות
אלף הרוגים), זה בגלל רשעות. לא, הכל טבעי, הכל כיבוש.

אבל אולי מזכיר האו"ם קרה תעמולה ערבית שהסבירה לו שאברהם יצחק ויעקב היו
ערבים, שמשה רבנו היה ערבי, שדוד ושלמה היו ערבים – ואין לו כסף לקנות
תנ"ך. אז כדי להקל עליו, נשלח לו תשורה קטנה טבעית, שיר של נתן אלתרמן:

ארץ ערבית

(פלשתינה היא ארץ ערבית ואין לזרים כל חלק בה... מתוך גילוי דעת(

לילה צח. אילנות מניעים את נופם בלחישה אורירית, ממרום כוכבי-ליל ערביים
נוצצים עלי ארץ ערבית.

נוצצים כוכבי ליל במצמוץ וזורעים את אורם הרעוד על העיר השוקטת אל-קודס
שחנה בה המלך דאוד.

ומשם הם צופים ורואים את העיר אל-חליל ממרחק, עיר קברו של האב אברהים,
אברהים שהוליד את איסחק.

ומשם קו אורם השנון אץ לצבוע בזוהב אורו את מימי הנהר אל-אורדון שיעקוב
במקלו עברו.

לילה צח. ברמיזה אורירית נוצצים כוכבי ליל כחוק על הריה של ארץ ערבית אשר
מוסה ראה מרחוק.

- 

נלקח משאילת שלמה 427

