---
title: "הטעות!"
type: "מאמר"
---

## הטעות!

\[הרב שלמה אבינר\]

בר קפרא, חתנו של רבי יהודה הנשיא, התכבד בדברי תורה בחתונתו של רבי שמעון
בנו של רבי. הוא שאל למה על משכב זכור כתוב 'תועבה' (ויקרא יח כב. נדרים נא
א).

ודאי כל סוגי גילוי עריות וזנות וזימה הם תועבה, אבל כאן ביטוי זה חוזר
פעמיים (ויקרא יח כב. כ יג. שו"ת אגרות משה או"ח ח"ד ס' קטו). כלומר זהו
שיא התועבה, הגדולה שבתועבות!

אכן תועבות גדולות יש בעולם, אשר גם פוגעות באחיזת עם ישראל בארצו, "ולא
תקיא הארץ אתכם בטמאכם אותה, כאשר קאה את הגוי אשר לפניכם. כי כל אשר יעשה
בכל התועבות האלה, ונכרתו הנפשות העושות מקרב עמכם" (ויקרא יח כח-כט). אכן
כל גילויי העריות הן תועבה. אז למה, שאל בר קפרא, נאמר ביטוי זה בהדגשה
מיוחדת על משכב זכר? (מהרש"א), למה הוא שיא התועבה?

רבי יהודה הנשיא הציע כמה הסברים מדוע המושג 'תועבה' תואם יותר מכל שחיתות
מוסרית ורוחנית זו, אך בר קפרא פרק את כל דבריו. - אז תסביר אתה, הציע לו
רבי.

הוא השיב: תועבה - תועה אתה בה (נדרים שם).

זו הטעות, הטעות בהא הידיעה! אתה אינך מבין שאיש מיועד לאישה, ובמקום זאת
הוא הולך לאיש. איזו טעות! זו טעות בכתובת, במקום אשה של היתר, הוא הולך
לזנות הזאת! (רש"י שם).

זו שיא הטעות. תיתכנה טעויות מכל מיני נושאים, אך זו טעות בהבנת מהו אדם.
כי אדם הוא זכר ונקבה גם יחד. לכן "כל אדם שאין לו אשה אינו אדם" (יבמות סג
א) שנאמר: "בצלם אלהים ברא אותו, זכר ונקבה ברא אותם" (בראשית א כז), "זכר
ונקבה בראם, ויברך אותם, ויקרא את שמם אדם" (שם ה ב). רק איש ואשה יחד, יש
להם שם אדם, רק איש ואשה יחד, זהו צלם אלהים כראוי. זו שיא הטעות ולכן שיא
התועבה מכל גילויי העריות כגון זנות או משכב בהמה. זהו דבר שאפילו בהמות
אינן רגילות לעשות! זו פגיעה בטבע הנורמלי של האדם באשר הוא אדם - כלומר
שלמות של איש ואשה גם יחד.

לכן אין זה פלא שמחיבור של תועבה כזה, לא נולדים ילדים, כי ילד צריך אבא
ואמא. זהו זיווג עקר, בלי פירות, בלי המשך, בלי תועלת (חינוך רנ. רמב"ן
ויקרא יח כב).

זה ביטול המציאות האנושית, מחיקת שלמות האדם. לכן אמרו חכמינו שעל ארבעה
דברים החמה לוקה, ואחד מהם משכב זכר (סוכה כט א). אכן זהו ליקוי מאורות,
הריסת סדר העולם, החשכת העולם (מהר"ל, באר הגולה, באר ו). זו השחתת העולם
של אור, של שמחה, של בריאות, של נורמליות, והטבעתו לתוך רפש עמוק של חושך
וחורבן. אדם עוזב את בת זוגו הטבעית והולך לו אל חיבור לא נורמלי!

בכך ניטל כבוד המין האנושי. ואמנם מחושך כזה, לא רק עם ישראל אלא כמעט כל
המין האנושי חש סלידה וגועל נפש.

שמא תאמרו: ומה יעשה אדם בעל נטיה כזאת? ראו ראו לאיזה שכל הגענו אם שואלים
שאלה כזאת! ראו ראו איך עצם השאלה היא כבר ליקוי מאורות! הרי כולנו יודעים
שיש יצרים ממינים שונים, אך יש להשתחרר מהם ולהתעלות מעליהם. זה אפשרי.
תמיד אפשרי!

בדוק ומנוסה: כל איש או אשה, בעל נטיות הפוכות שרצה לצאת מזה - יצא מזה
בעזרת טיפול מתאים, התחתן באופן בריא טבעי נורמלי, וחש חיבה כלפי בן הזוג.

מי שצריך, יכול לפנות ל"עצת נפש", ייעוץ טלפוני אנונימי חינם בנדון, ימים
ב, ד, ה, 20.00 - 23.00, בטל' 026541899, עם יועצים תורניים ומקצועיים
בתחום, על פי הכוונת גדולי ישראל. ועיין באתר:

<http://www.xn--lebdhgrd.net/> וד' יצילנו ויטהרנו וירוממנו ויקדשנו.

