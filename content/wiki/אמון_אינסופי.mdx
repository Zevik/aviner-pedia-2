---
title: "אמון אינסופי"
type: "מאמר"
---

## אמון אינסופי

\[מ"ראש יהודי"\]

"ויתכן מה שהסמיך לזה בכתוב 'ברכי נפשי את ד'' (תהילים קד לה), שתברך את ד'
על חלקה שבראה מאור החכמה והיושר האלהי". הנשמה היא "ניצוץ" אור ד', חתיכת
יושר אלוהי, ניצוץ אלוהי, "עד שאי אפשר השחתתה לגמרי באופן שאין אפשרות
להיות תם ונאפס כי אם החַטָאים, שלא יהיו עוד רשעים, ולא החוטאים, שהנפש
הנבראת מאוֹר העליון לא תִתֹם ותחי עוד לנצח" – לכן אף פעם אין יאוש, רק אמון
אינסופי. אמון זה הבנה, זה אמונה שיש נשמה אלוהית, שהנשמה הזאת היא כמלאך.
אם היא מלאך – כיצד היא עושה דברים כאלה? אלא האדם הסתבך ומעד. קשה לדון;
"אל תדין את חברך עד שתגיע למקומו" (אבות ב ד). מי יודע?

אולי אם אנחנו היינו בנתונים שלו, היינו מועדים בכפליים? רב אשי אמר: "למחר
נפתח בחברין \[מחר נדרוש בחברינו, נדרוש בסוגיית שלושה מלכים שהיו
תלמידי-חכמים כמותנו ואין להם חלק לעולם-הבא\]. אתא מנשה אתחזי ליה בחלמיה"
\[נגלה לו מנשה בחלום\]. אמר לו מנשה: אתה קורא לי חבר שלך? אשאל אותך
שאלות ונראה אם תדע לענות. שאל אותו שאלה בהלכה, ולא ידע לענות. אמר לו
מנשה: להשיב לי לא ידעת ואתה קורא לנו חברך? אמר רב אשי: אם הייתם כל כך
חכמים, כיצד עבדתם עבודה-זרה? אמר מנשה: אם אתה היית בדורנוּ, היית מפשיל
שולי שמלתך ורץ לעבוד עבודה-זרה (מהר"ל, נצח ישראל ג). כיצד אתה שופט
אותנו? היית בדורנו?! אינך יכול לשער את כוח המשיכה הנורא של עבודה-זרה,
אינך יכול כלל לדון אותנו. למחרת בבוקר אמר רב אשי: היום נפתח ברבותינו
\[ולא חברינו\] (סנהדרין קב ב). לא מתייאשים! אם כן, הבריונים שהציקו לרבי
מאיר – יותר משהציקו לו, הציקו לעצמם, אימללו בעיקר את עצמם. על כן צריך
הבנה, סבלנות ואמונה. לא מתייאשים – נותנים אמון! יודעים שבתוכו הוא משתוקק
להיות טוב, אלא לא עלה בידו.

- פורסם בשאילת שלמה 256

