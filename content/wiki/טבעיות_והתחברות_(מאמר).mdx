---
title: "טבעיות והתחברות (מאמר)"
type: "מאמר"
---

## טבעיות והתחברות

\[באהבה ובאמונה\]

טיעון חדש בא לעולם: אין לקיים תורה ומצוות אלא אם כן מתחברים אליהן. אבל
אם יש תחושת ניתוק וזרות, אז אין לקיים מצוות, שהרי הן אינן טבעיות, וזה
ייעודו העליון של האדם, להיות טבעי.

אכן זהו טיעון חדש שלא תמצאוהו, לא בתורה, ולא במשנה ולא בגמרא ולא
בראשונים ולא בשולחן ערוך, אלא הוא נולד לפני כחמש מאות שנה במערב, וככל
דבר טוב או רע הוא גם חלחל אצלנו.

זהו נושא מורכב: הטיעון נכון בזה שיש להתחבר ולהיות טבעי, אך המסקנה שיש
לחדול אם אלו חסרים – אינה נכונה. וזאת למה? כי לצערנו הטבע שלנו כיום הוא
לא טוב, הטבע שלנו חולני. מרוב עבירות הוא השתבש, לכן גם אי אפשר לסמוך על
החוש הטבעי שלנו כדי להבחין בין טוב לרע, כדברי הרמב"ם (שמונה פרקים פרק
שני) שאדם חולה טועם את המר כמתוק ואת המתוק כמר.

לכן עבודתנו היא לרפא את הטבע שלנו. וכיצד נדע מה הטבע האמתי שלנו? על ידי
לימוד תורה, לימוד הלכה, לימוד אמונה, לימוד מוסר. כך כותב מרן הרב קוק:
"מיעוט מתיקות נעימת התורה בא מחסרון הטבע הישראלי של הנשמה שצריכין לתקנה
על ידי תשובה..." (אורות התשובה יד כו). "יראת חטא הטבעית היא ... הטבע
הישראלי המיוחד ביחש לכל חטא ועוון מצד התורה והמצוה... ואין טבע זה חוזר
לישראל כי אם על ידי תלמוד תורה..." (שם ו ג).

כל זמן שהטבע שלנו עדיין חולה, אנו חשים זרות מסוימת בתורה ובמצוות. הבעיה
הזאת היא כמובן ישָנה. עתה היא נקראת: חוסר התחברות.בעבר היא נקראה: יצר
הרע. עתה היצר הרע נחשב ליצר טוב, שהרי הוא טבעי, כלומר תואם לטבע המקולקל.

זו תאוריה ישנה: האלילות. האלילות הקדומה מכרזת: כל נטיית לב אנוש היא
קדושה, כל יצר הוא טוב. ואם יש סתירה בין יצרים שונים, יש לבנות ביניהם
הרמוניה של תענוגים, שבזה היו מומחים היוונים. הם גם היו מוכנים לקבל יצרים
טובים בתנאי שהם משתלבים בהרמוניה הכוללת של כל היצרים.

מה שהתחיל לפני כחמש מאות שנה עם הטבעיות וההתחברות, הוא בעצם אותה אלילות,
אותה יווניות, שקמה לתחיה, מה שנקרא בלועזיתrenaissance, תחייה, כלומר
תחיית האלילות.

כאמור, תמיד היתה באדם מלחמה בין היצר הטוב והיצר הרע. וכאשר האדם הרגיש
נטייה טבעית לדבר מה, הוא מיד בדק מי מדבר מתוכו: היצר הטוב או היצר הרע,
כי שניהם מדברים באותו קול. במאות השנים האחרונות, המלחמה הסתבכה מאוד, כי
הופיעה אידיאולוגיה שגם היצר הרע הוא טוב, כיוון שהוא טבעי ומתחבר.

לא! אומרים חז"ל, היצר הרע הוא רע! הקב"ה קראו רע, שנאמר: כי יצר לב האדם
רע!

זה בעצם טיעון הנחש: אמנם ד' אסר לאכול, אך אין בעיה, כי אם תאכלו תהיו
בעצמכם כאלהים, יודעי טוב ורע, מחליטים מה טוב ומה רע (עיין נפש החיים לרבי
חיים מוולוז'ין שער א פרק ו בהגהה הארוכה). אומר הנחש: יש יותר טוב מלשמוע
לאלוהים ולהיות דבקים באלהים, והוא להיות בעצמו אלהים, להיות דבק באלהים
שבי.

ואנו, תלמידי אברהם אבינו, תלמידי משה רבנו אומרים: ובחרת בחיים, בחיים
האמיתיים, ממקור ד' אלהים חיים.

- פורסם בשאילת שלמה 377

