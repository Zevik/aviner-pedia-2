---
title: "חַזֵר אחרי אבדתך- אשתך (מאמר)"
type: "מאמר"
---

חזר אחרי אבדתך, חזר בהתחלה, חזר בסוף,

חזר בכל יום ויום, שאם לא תחזר אזי תאבד.

זכור תמיד את דברי רבותינו הקדושים:

דרכו של איש לחזר על אשה ואין דרכה של אשה לחזר על איש.

משל לאדם שאבדה לו אבדה. מי חוזר על מי?

בעל אבדה מחזר על אבדתו (קידושין ב ב).

חיזור הוא דבר שבונה ולעולם אינו הורס.

חיזור הוא אורח חיים בבית ובחוץ,

חיזור הוא יחס ולאו דווקא כמות.

חיזור הוא העבודה שלך, הגבר, ואתה ראוי לכך.

אם לא תחזר תאבד -

הגוף יהיה בבית אבל הנשמה תחסר. הלב קמל, הקפיץ נשבר.

חיזור הוא מילה טובה, הוא צלצול בטלפון סתם כך,

חיזור הוא מתנה והַמְתָנָה

חיזור הוא שיחה, הוא הקשבה

חיזור הוא מבט, חיוך, הבעת פנים טובה

חיזור הוא הומור, הוא בדיחה, הוא צחוק של שמחה

חיזור הוא מחמאה, הוא הערכה.

חזר אחרי אשתך, פן תאבד לך - כי חיזור הוא חיוני

הוא בכלל לא ענייני, לכן הוא כל כך חיוני

הוא חכם כל כך וטוב כל כך

וכלל איננו מדע מדויק.

הוא סתם קשר, קשר טוב, כל כך נזקק, כל כך נצרך.

חיזור הוא להיכנס פנימה הביתה ולומר:

שמלתך יפה, ואת יפה עוד יותר. בעיני את יפה מכולם.

אל תסמיקי, זו האמת, התגעגעתי אלייך כל כך.

חיזור הוא התרופה הגדולה -

תרופה נגד מתח, נגד ריב העומד בפתח

תרופת פלא לגדל ילדים מאושרים

שאף הם ידעו לחזר ולהחזיר חיזורים

ילדים שמחים, ילדים אמיצים, ילדים עדינים.

שמעת אותי, הגבר? זו עבודתך לחזר - עבודה נעימה כל כך.

"ולמה אני הגבר צריך לחזר, אולי אשתי היא שתחזר?"

כי כך אמרו חז"ל, אל תתווכח אתם.

הם נימקו: כי איבדת אותה!

פעמים רבות כל כך איבדת אותה, כי שכחת אותה,

כי זלזלת בה, כי העלבת אותה, כי נזפת בה, כי פגעת בה,

כי מאסת בה, כי ביטלת אותה -

ובכל זאת היא נשארה לך נאמנה.

עובדת סוציאלית קטנה פרטית שלך

מחכה לשמש החיזור מבעד לעננים

וכאשר בא החיזור, היא נמסה ומתמוגגת

וכל כולה נתונה לך.

חיזור הוא גם כסף וגם עזרה

אבל מעל הכל חיזור הוא חיזור, סתם חיזור מתוק.

לזכור יום הולדת, לזכור יום נישואים

לזכור זכרונות מרגשים, כמו יום שנולד בו אחד הילדים,

דרך הכאב, השמחה, הבכי והחיוך,

אשריך הגבר שזו עבודתך הנעימה.

מעשה בתלמיד שהתחבא בבית רבו הזקן כי תורה רצה ללמוד,

ושמע איך הוא מחזר אחר אשתו, כאילו התחתנו אתמול.

וטרם הספיק לשבוע ממנה.

אשריך הגבר שיש לך מצוה מתוקה כל כך.

ויחד עם זה הכרחית כל כך וחשובה כל כך

חיונית כל כך לאשתך, כמו אוויר לנשימה -

יותר ממזון, יותר מבריאות, יותר מכל דבר אחר

אשריך שמצאת את אבדתך.

אל תאבד אותה מידי יום בגלל ויכוחים טפשיים ואי הבנות

חזר אחריה מידי יום ביומו.

היה מחזר בטובך בכל יום אחרי מעשה בראשית

וזכור: חיזור אינו מדע מדויק.

כאשר הוא יוצא מן הלב הוא נכנס אל הלב

אם לב עקום לך - כך יתיישר וכך יתעדן

כך ייטיב לאשתך וכך ייטיב לך.

איזה בר מזל אתה, שיש לך אחרי מי לחזר בכל יום ויום.

