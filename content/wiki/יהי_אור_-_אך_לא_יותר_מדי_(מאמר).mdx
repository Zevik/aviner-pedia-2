---
title: "יהי אור - אך לא יותר מדי (מאמר)"
type: "מאמר"
---

ש: זה נכון שקריאה בחושך או באור חלש פוגמת בראיה?

ת: לא נכון. זה מיתוס. ודאי שזה דורש יותר מאמץ וגורם ליתר עייפות. אבל אין
כאן נזק. אדרבה, תאורה מופרזת היא הגורמת נזק.

ש: איפה יש בעולם יותר מדי אור? ת: כמעט אין מקום הנמלט מזה בעולם. 80%
ממדינות העולם, 99% בארצות הברית ובאירופה. עודף אור מלאכותי מכונה זיהום
אור Light Pollution . גם בארצנו, אין מקום נקי מזה מאופק לאופק.

ש: איך יודעים?

ת: כל אחד יכול לשים לב שכמעט לא רואים כוכבים בלילה, בוודאי לא את שביל
החלב. גם במצפי כוכבים רבים, כבר לא רואים.

ש: האם זה נורא שלא רואים כוכבים?

ת: זה סימן שנעלם הלילה. שימוש מופרז באור מלאכותי גם מפר את האיזון
האקולוגי. למשל, ציפורים נודדות מתבלבלות בלילה או נתקלות בבתים ומתות. וכן
חרקים חגים מסביב לפנסי רחוב, נטרפים או נופלים מתים, לעשרות מיליארדים.
וכן צמחים רבים נפגעים.

ש: אבל לבני אדם זה טוב, הם צריכים אור גדול בכבישים למנוע תאונות דרכים.

ת: לא מדויק. איפה שהורידו את עוצמת האור, לא היו יותר תאונות. אדרבה, יש
תאונות בגלל סינוור נהגים או הולכי רגל. כמו כן, ריבוי האור ברשות הרבים
חודר לתוך הבתים וגורם אי נוחות או מפריע לישון. הסגת גבול תאורתית, Light
Trespass.

ש: אבל בתוך ביתו, אדם אוהב אור חזק בלילה.

ש: זו טעות. הוא מעכב הפרשת מלטונין Melatonin, הורמון השינה. האדם מרגיש
שלא צריך לישון, ומיעוט שינה זה גורם לסוגי סרטן. אמנם נושא זה טרם נחקר עד
תום. זאת ועוד, אדם לא גר רק בבית, אלא גם בחוץ. עיר ללא הפסקה. שימוש
מופרז באור משבש לו את השעון הביולוגי ופוגע בוויסות השינה. עיין על נזקי
זיהום האור בויקיפדיה Light Pollution.

ש: באמת, למה אנשים צורכים יותר מדי אור?

ת: סממן של עושר, של רמת חיים גבוהה. אבל אדרבה, זה בזבוז אדיר של אנרגיה,
שעדיף להפנותה לאיפה שבאמת צריכים אותה.

ש: עכשיו משתמשים במנורות לד LED, שהן יותר חסכוניות.

ש: אבל הן יותר מזיקות, כי הן מפיצות אור באורך גל כחול כמו ביום, מה שמשבש
הפרשת מלטונין.

ש: אז מה הפתרון? נשב בחושך?

ת: ודאי לא. אך לא נפריז. הפתרון:

1\. תאורה חמה ממוקדת מכוונת קרקע, ולא כלפי מעלה או לכל הכיוונים. גופי
תאורה מסוככים.

2\. הורדת העוצמה. כי יש תאורת יתר Overillumination. למשל בחוץ לא צריך
W400, די ב-.100W

3\. כיבוי אורות לא נחוצים, בכל מקום.

ש: כבה אור בצאתך...

ת: כן. חותני ז"ל היה מנהל חשבונות בחברת החשמל, ועקב זה נכלל בין הפקידים
שקיבלו חשמל חינם. ובכל זאת, בביתו הוא כל הזמן כיבה את חשמל באומרו: יש מי
שמשלם על חשמל זה.

ש: כיצד אפשר לומר שיש תופעה של זיהום אור, הרי כתוב בתורה "וירא אלהים את
האור כי טוב"?

ת: הדבר הכי טוב שבעולם, הקיצוניות מזיקתו. לכן רבונו של עולם לא ביטל
לגמרי את החושך אלא הבדיל בין האור לבין החושך, וקרא לחושך לילה. האדם זקוק
גם לאור וגם לחושך, גם ליום גם ללילה.

ש: גם החושך הוא ברכה?

ת: ודאי. "ברוך אתה ד', המעריב ערבים".

- פורסם בשאילת שלמה 580

