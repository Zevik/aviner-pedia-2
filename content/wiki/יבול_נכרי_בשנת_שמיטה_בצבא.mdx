---
title: "יבול נכרי בשנת שמיטה בצבא"
type: "שמיטה - הלכה (מאמרים)"
---

## יבול נכרי בשנת שמיטה בצבא

שאלה: כאשר אין להשיג יבול יהודי (זריעת שישית עם אוצר בית-דין, איסום,
גידולי ערבה, מצעים מנותקים) – מה עדיף: היתר מכירה או יבול נכרי, כיון
שחרדים לא יאכלו מהיתר מכירה?

תשובה: לכאורה עדיף היתר מכירה:

א. כך פסקו גדולי עולם, הרבנות הראשית לישראל, ואין לקבוע סדרי כשרות בצבא
על פי מיעוט זניח של חרדים.

ב. יבול נכרי פוגע בחלקאים היהודים.

ג. פוגע במדינה, שחייבת להיות בעלת חקלאות עצמית מסיבות בטחוניות.

ד. יש גם קניה מגויים עויינים.

אבל במצבנו נראה שיש להעדיף יבול נכרי, כדי להקל ולעודד את קליטתם ההולכת
וגדלה של חרדים בצבא, שהיא עתה רק 4%, אבל היא מתווספת בצורה ניכרת משנה
לשנה:

א. זה פיקוח נפש לצבא שחסר חיילים.

ב. זה פיקוח נפש לאומי שחרדים ייפגשו פגישה קרובה עם שאר עם ישראל, ולא
יווצר כאן מעין שני עמים.

ג. פיקוח נפש של החרדים עצמם, שאם לא ילכו לצבא, התפתחותם המידותית
והמוסרית והרוחנית תהיה מאוד לקויה. לכן צריך לעשות הכל למען מטבח אחד, חדר
אוכל אחד, מסלול אחד, כדי כולם יאכלו יחד, כאיש אחד חברים, ומי כעמך ישראל
גוי אחד בארץ.

אך כמובן יש להפנות שאלה זו לרבנות הצבאית.

- פורסם בשאילת שלמה 353

