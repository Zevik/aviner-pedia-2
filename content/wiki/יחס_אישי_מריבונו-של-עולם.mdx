---
title: "יחס אישי מריבונו-של-עולם"
type: "מאמר"
---

## יחס אישי מריבונו-של-עולם

\[מ"ראשי יהודי"\]

כאמור, הקשבה פירושה ריכוז. ההקשבה מודיעה לדוֹבר: אתה חשוב לי! דבר זה אנו
לומדים מריבונו-של-עולם. הפיוט "אדון עולם" נחלק לשני חלקים. החלק הראשון
הוא כלל אנושי, כלל עולמי, מעל העולמות: "אדון עולם אשר מלך בטרם כל יציר
נברא, לעת נעשה בחפצו כל, אזי מלך שמו נקרא". ד' ברא את כל העולם ואת כל
העולמות. "ואחרי ככלות הכל, לבדו ימלוך נורא". כל העולם יכול לכלות, אין זה
פוגע בו – "לבדו ימלוך נורא". "והוא היה והוא הווה, והוא יהיה בתפארה". הוא
מעל הזמן, לפני הזמן, אחרי הזמן. "והוא אחד ואין שני, להמשיל לו להחבירה".
אין לו חברים, הוא מתנשא בבלעדיותו המזהירה מעל לכל.

"בלי ראשית בלי תכלית, ולו העוז והמשרה". אין לו התחלה, אין לו סוף. הוא
מעל לכל ומעבר לכל, לפני הכל ואחרי הכל, וכל מה שמתרחש כאן כל היום, אין זה
פוגע בו. לפתע, מתחיל החלק השני: "והוא אלִי" – פרטי, שלי. כשאני בקשר אתו,
כאילו אין לו לקדוש-ברוך-הוא בעולמו אלא אותי. "וחי גֹאלי" – הוא חי,
מתעניין בי וגואל אותי, "וצוּר חבלִי בעת צרה", כשאני בצרה הוא עוזר לי,
"והוא נִסִי ומנוס לי", הוא עושה לי נסים, הוא מציל אותי, "מנת כוסי ביום
אקרא. בידו אפקיד רוחי בעת אישן ואעירה" – אני הולך לישון, אני מפקיד את
רוחי בידיו, ואני סומך עליו; "בידך אפקיד רוחי" (תהילים לא ו). אדם מתעורר
בבוקר: "למה לא קיבלתי את 'רוחי' בחזרה? מה עם 'רוחי"? "שמע, אינך בן יחיד.
אנחנו מטפלים פה בכמה מיליארדי אנשים שהולכים לישון. כנראה חלה תקלה במחשב.
באופן כללי העסק פועל, אבל אתה החלקת...". "אז מה עם 'רוחי'?". "טוב, ראה,
יש עומס, אנחנו עסוקים כרגע, התקשר בבקשה עוד עשר דקות...". לאחר עשר דקות
יש שיחה ממתינה... הוא מתפלל לד': "לא, עכשיו ד' מדבר עם מישהו אחר, התקשר
עוד רבע שעה...". אין דבר כזה! כשאני פונה אל ריבונו-של-עולם, הוא שלי ורק
שלי. "מנת כוסי ביום אקרא"! אני קורא, והוא רק שלי! "ועם רוחי גווייתי ד'
לי ולא אירא". ריבונו-של-עולם, אדון עולם, הוא של כולם בבת-אחת! באופן
אישי!

- פורסם בשאילת שלמה 262

