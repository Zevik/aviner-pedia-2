---
title: "מעמד הבכור לעומת מעמד הקטן (מאמר)"
type: "מאמר"
---

**שאלה:** למה הרבה פעמים בתנ"ך האח הקטן יותר חשוב מהבכור?

**תשובה:** קודם כל, זה לא המצב הרגיל. וברוב המצבים הבכור יותר חשוב.
לבכור יש באמת נתונים התחלתיים לטובה. הוא הראשון. כתוב "ראובן, בכורי אתה.
כחי וראשית אוני" (בראשית מט, ג). לבכור יש אחריות רוחנית. זאת הסיבה של
מכת בכורות. הרי, למה לקו דווקא הבכורות ולא כל מצרים? אלא, אצל המצרים,
הבכור היה בתפקיד הכהן הביתי, והאחריות הרוחנית הייתה מוטלת עליו.

אבל הנתונים ההתחלתיים הם לא הכל. עוד יותר חשוב המאמץ האנושי. לכן הבכור
לא יכול להירדם ולחשוב שרק בגלל שהוא הבכור הכול שייך לו. כמו שקין נקרא
מלשון קונה - שהוא בעל הבית על הכל, והבל הוא הבל – הוא שום דבר, כי הוא בא
שני בתור. הבכור נולד במעמדו, אבל הבא בתור צריך להילחם כדי לכבוש את
מעמדו.

לכן, מזה שמסופר לנו שדווקא האח הקטן יותר הצליח – יש לנו לימוד גדול שגם
אם אין לאדם נתונים התחלתיים טובים, הוא יכול להתאמץ ולהצליח יותר ממי שיש
לו נתונים.

בוודאי שיש ליהודי נתונים התחלתיים יותר טובים מגוי שמתגייר, אבל גוי
שמתגייר יכול לטפס גבוה יותר. גם כהן יש לו נתונים התחלתיים לטובה, קדושת
הכהונה: "אשר קדשנו במצוותיו וצוונו בקדושתו של אהרן", ואילו לסתם יהודי
אין, אבל הוא יכול לטפס.

יש סיפור בגמרא יומא (עא, ב) על כהן גדול שיצא מבית המקדש, וכולם הלכו
אחריו. כיון שראו את שמעיה ואבטליון, עזבו את כהן הגדול והלכו אחריהם, כי
העם אהב אותם יותר מאת הכהן הגדול. אחרי שיצאו שמעיה ואבטליון, אמר הכהן
הגדול: הם זרע עמים. אמרו העם: הם זרע עמים שמתנהגים כמו אהרן ולא זרע
אהרון שמתנהג כמו זרע עמים.

אם כן, אנו רואים שגרי הצדק האלה טפסו יותר גבוהה מהכהן הגדול. ואפילו על
ממזר, שבוודאי זו התחלה גרועה ביותר, נאמר לגבי דיני הצלה בסוף הוריות (ג,
ח) שממזר תלמיד חכם קודם להצלה לפני כהן גדול עם הארץ. אז אנו למדים שיש
לבכור קדושת הבכורה, אבל השני במאמצים יכול לעלות על הראשון.

