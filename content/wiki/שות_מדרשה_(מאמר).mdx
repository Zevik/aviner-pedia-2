---
title: "שו\"ת מדרשה (מאמר)"
type: "מאמר"
---

ש: אני ואשתי הקמנו לפני כמה שנים מדרשה קטנה לבנות ויש לנו כמה שאלות.

ת: ירבו כמותכם בישראל.

ש: מה עליי לעשות בסעודת שבת כאשר הבנות שרות שירים וזמירות?

ת: אתה יוצא כל פעם לחדר אחר.

ש: האם בנות עושות זימון ביניהן?

ת: לא נהגו.

ש: מה דיני צניעות בעבודה חקלאית? יכולות ללבוש מכנסים?

ת: הלכות צניעות בעבודה חקלאית או לא חקלאית הן אותן הלכות צניעות של כל
אשה. אפשר ללבוש מכנסים תחת חצאית באורך הלכתי, כמו בתימן.

ש: אם אני נותן שיעור בפני בנות לא צנועות, מה לעשות?

ת: לא להביט, כמו אדם שהולך ברחוב.

ש: כיצד ללמד הלכות - בעמקות עם מקורות מהגמרא או בפשטות?

ת: בפשטות, כלומר ההלכה עם טעמה בקיצור. בת שרוצה להתעמק, תעשה ביוזמת
עצמה. גם במשך שנה זו, יש להקיף את כל ההלכות הנצרכות בחיים, כגון ספר
קיצור שולחן ערוך, כי לא בטוח שאחר כך יהיה לה זמן ללמוד.

ש: איך מלמדים צניעות? זה נושא עדין שקשה להרבה בנות.

ת: הקושי בא ממידת הגאוה שאדם רוצה להתגאות מגופו, כמו שכתוב בספר אורחות
צדיקים. צריך ללמדן ענווה.

ש: האם חשוב שתלמדנה תנ"ך? ואם אין מורה מתאים?

ת: חשוב מאוד. אז תלמדנה בחברותא ותגמורנה אותו בשנה. תלמדנה כל החומש עם
רש"י וכל נ"ך, עם מצודת דוד, כל יום שני פרקים בערך. ומי שרוצה ,תעיין
בפירושים אחרים כפי רצונה.

ש: יש מרצות שמציאות את עצמן להעביר הרצאה בנושאים חווייתיים. כדאי?

ת: אין צורך. החיים אינם חוויה אלא עמל. אם בת רוצה, תלך ללמוד במקום אחר
ותבוא עליה ברכה.

ש: מה תוכנית הלימודים?

ת: א. חומש כנ"ל. ב. נ"ך עם פירושים כנ"ל. ג. סידור עם פירוש. ד. הלכות
כנ"ל. ה. ספרי אמונה כגון כוזרי. ו. ספרי מוסר כגון מסילת ישרים ואורחות
צדיקים.

ש: מה בת חייבת להתפלל? בנות רבות לא מתפללות כלל.

ת: חייבת לומר כל ברכות השחר. השאר – כפי נטייתה הקדושה.

ש: מה מטרת המדרשה ביחס לבנות?

ת: ללמד שני דברים. א. אמונה. ב. מידות טובות, מעשים טובים ומצוות. כמבואר
במורה נבוכים ג כז. האם אמונה מתוך מידות טובות, או מידות טובות מתוך
אמונה, שניהם טובים, וזה אישי לפי הבת, עיין עין איה ברכות ט ערה.

