---
title: "סע באופניים"
type: "מאמר"
---

## סע באופניים

\[הרב שלמה אבינר\]

סע באופניים! אל תיסע בחוסר זהירות ובמהירות מופרזת. אבל סע.

זה גם חוסך כסף. זה גם מהיר יותר מאוטובוסים ומרכבים, וגם אין בעיה של
חנייה.

זה קל יותר ונוח ונעים יותר. איזו הנאה לשוט באוויר החופשי!

זו גם פעילות גופנית מהנה. ארגון הבריאות העולמית WHO קבע כי הגברת הפעילות
הגופנית היא המרשם הטוב ביותר לבריאות הציבור, וכי הרכיבה על אופניים היא
הפעילות המתאימה ביותר למטרה זו.

היא מפחיתה את סיכוני התמותה ב-40%. גם מבחינה כלכלית כל ההשקעות מסביב,
כולל פיתוח כבישי אופניים, הן רק 5% של ההוצאות הרפואיות שהן חוסכות.

אכן אנשים מוציאים כסף רב על פעילות גופנית ולעיתים היא משעממת ביותר.

ופה, יש לך במכשיר אחד תחבורה זולה ומהירה + תענוג + ספורט.

כמובן, בזהירות, עם תאורה קדימה, מחזיר אור מאחור, מעצורים תקינים, פעמון
תקין, קסדה, צמיגים שלמים ותקינים שאינם מחליקים (גם מנעול טוב...).

שמא תאמר: ונשמרתם! מסוכן לנסוע בין הרכבים הדוהרים בחוסר אחריות! לא כן,
רכיבה על אופניים אינה מסוכנת, אלא באותה רמת סיכון של הליכה ברגל. ובוודאי
לא נחדל מללכת ברגל.

אופנוע, הוא אכן מסוכן, אנו מודים, אך לא אופניים.

ודאי, קנה מדריך זהירות כיצד לנסוע לבטח ולהישמר מתאונות.

על כל פנים, סך הכל, סיכוני הבריאות מכריעים את סיכוני הנסיעה. הרי
ההתאמצות המתונה הזאת היא מלחמה אדירה נגד השמנה וחוסכת מחלות.

ושכחתי לציין את הרווח האקולוגי של אי זיהום הסביבה.

גם שכחתי לציין שהנוסע באופניים סופג פחות גזים רעילים מאשר הנוסע ברכב.

לכן, אתה נקרא להצטרף למיליארד וחצי רוכבי אופניים ברחבי העולם, כאשר
שוודיה מובילה עם ממוצע של 1000 ק"מ לשנה לאיש.

וכאשר אני אומר: סע, אני מתכוון גם: סעי. יש אופניים עם שלדה מתאימה לנשים,
ואין שום בעיה הלכתית שאישה תיסע על אופניים, כמובן עם בגדים צנועים (עיין
רבי חננאל ריש מסכת פסחים בעניין ותרכבנה על הגמלים). גם תרגישי חופשיות,
ניידות חופשית, ושחרור עדין. פרנסיס ווילארד, נשיאת איגוד הצניעות הנשית
באמריקה, כתבה בשנת תרנ"ה ספר "כיצד למדתי לרכוב על אופניים", ובו היא
מסבירה איך הן סיפקו לה תענוג ותחושה אופטימית, שתרמו מאוד לחייה.

אמנם לפני כמה חודשים התעוררה מחלוקת בשכונת החסידים של וויליאמסבורג בניו
יורק, אם למחוק את שבילי האופניים כיוון שעוברות שם גם נשים, אבל לעומת זאת
באנטוורפן, אפשר לראות חסידי סטמר רוכבים על אופניים, כולל נשותיהם, לבושות
בשחור, עטורות שביס לראשן ונושאות תינוק מאחוריהן.

זה הכלל, סע באופניים ונשום אוויר חופשי.

