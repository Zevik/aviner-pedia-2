---
title: "מכתב גלוי לאדם ישר מן המין האנושי (מאמר)"
type: "סכסוך ישראלי - ערבי (מאמרים)"
---

## מכתב גלוי לאדם ישר לאיש האמת מן המין האנושי

\[הרב שלמה אבינר\]

ידיד יקר, אני כותב לך בשם העם היושב בציון, על אף שלא קיבלתי מינוי, אלא
כיוון שאין ברצוני להציג בפניך דעות אלא עובדות פשוטות, איני זקוק למינוי.

ולכן, לא באתי כדי להטות את דעתך, אלא רק למסור לך עובדות, כי חוששני
שמזינים אותך בשקרים ביחס אלינו. ואת כל האמיתות שהנני עומד לפרוס לפניך
תוכל לבדוק בעצמך בספרי ההיסטוריה העולמית וההיסטוריה של המזרח התיכון.

שקר ראשון: הארץ הזאת היתה מולדת של העם הפלסטינאי מאז ומתמיד ואנו לקחנו
את ארצם.

לא נכון. אנחנו ישבנו כאן מאז מקדם וגורשנו על ידי הרומאים. הערבים כמעט
כולם הגיעו לכאן ערב מלחמת העצמאות, כאשר האנגלים בכוונה תחילה פתחו לפניהם
את הגבולות היבשתיים. אנו העם היחידי בעולם שזו היתה המולדת שלו.

שקר שני: המדינה הזאת נולדה בחטא במהלך תוקפני בלתי חוקי.

לא נכון. היא פרי של התחייבות משפטית בריטית, ושל הסכמה בין-לאומית אחרי
מלחמת העולם הראשונה, שגם אושרה אחרי מלחמת העולם השנייה.

שקר שלישי: הישראלים רוצים להחריב את מדינות ערב ואת כל העולם המוסלמי
בכלל.

לא נכון. הערבים הם שפתחו נגדנו בכל המלחמות ולא אנחנו: מלחמת השחרור,
מלחמת סיני, מלחמת ששת הימים, מלחמת יום הכיפורים, מלחמת לבנון, מלחמת עזה
ועוד ועוד. וצבאנו, כשמו כן תהילתו, צבא הגנה לישראל. כל מלחמותינו היו והן
מלחמות הגנה.

שקר רביעי: הצבא הישראלי מתעמר בפלסטינאים.

לא נכון. צבאנו הוא מוסרי ביותר, הכי מוסרי בעולם, מעבר לכל מידה מקובלת.
ולצערנו חיילים רבים נהרגו כדי שלא ייפגעו חפים מפשע.

שקר חמישי: מדינת ישראל מדכאה את הערבים שבתוכה.

לא נכון. יש להם מעמד שאין לו אח ורֵע בכל מדינות העולם: זכות בחירה לכנסת,
חברי כנסת ושרים, לימודים באוניברסיטה, שופטים ופקידים גבוהים. לצערנו רבים
מהם עוסקים בטרור, מתוך כפיות טובה נוראה, ואחיהם אינם מוחים בכל תוקף.

שקר שישי: אם יהיו שתי מדינות לשני עמים, מתוך שכנות טובה ושיתוף פעולה,
יהיה שלום במזרח התיכון.

לא נכון. עניין זה כבר הוצע בשנת תר"פ לפני תשעים שנה ועל יסודו יש מלחמה.
כבר בשנת תרפ"ו, אנו הסכמנו להקמת שתי מדינות והערבים סירבו. מתברר שטעינו.
וכבר הקימו הבריטים שתי מדינות: מדינתנו וירדן. כל פעם שהסכמנו לפתרון כזה,
התוצאה היתה מלחמה נוספת. לכן פתרון זה, עוד טרם דנים בו מבחינה מוסרית,
מתברר שהוא יפה רק תיאורטית אבל אינו שייך למציאות.

כן ידידי היקר, עיין בעובדות ההיסטוריות ותראה שהפכו, בעזרת שטיפת מוח
פנאטית, את הקרבן לתוקפן, את הצדק לאי צדק, את האמת לשקר, את המציאות למין
טירוף והזיה לא רציונלית.

ולסיום ארשה לעצמי להעתיק לך כמה משפטים משיר ישן שלנו מאחרי מלחמת השחרור,
הנקרא "ארצנו הקטנטונת":

ארצנו הקטנטונת

ארצי שלי שלי

נפשי אלייך כה נכספת.

ארצנו הקטנטונת

אמי שלי קטנה

את בנך את כה אוהבת.

ארצנו הקטנטונת

אחרי אלפיים שנות גלות

אלייך חזרתי

את יחידה שלי

לנצח ארשתיך

חיי לעד ארצי

<a href="קטגוריה_:מאמר" class="wikilink" title="קטגוריה :מאמר">קטגוריה
:מאמר</a>

