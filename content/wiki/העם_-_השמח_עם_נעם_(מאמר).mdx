---
title: "העם - השמח עם נעם (מאמר)"
type: "מאמר"
---

\[נכתב סביב הבחירות לכנסת ה- 22\]

תופעה שלא ראינו מזמן: האם שמח עם נועם. תמיד קשה לעם עם הבחירות. העם אוהב
את ארצו, אוהב את מדינתו, אוהב את ממשלתו. אך לא נעים עם הבחירות:
קומבינות, השמצות, הלשנות, עלבונות. הוא מתבייש מנבחריו. אבל זה מה שיש לו.
לא בגלל זה הוא ילך חלילה לגור באמריקה. אז הוא סותם את אפו באטב ומשלשל
פתק בקלפי.

ועתה הוא מאושר: סוף סוך מפלגה נקיה, מפלגה זכה, מפלגה בלי שקרים ובלי
תככים, בלי רדיפת כספים, בלי רדיפת כסאות. מפלגה עם פוליטיקה ישרה. והעם
נושם אויר צח. סוף סוף העם מחייך: זאת המפלגה קיווינו לה.

והעם זה כל העם. העם זו אשה עם לבוש חושפני שניגשת לדוכן וחותמת את שמה: אל
תסתכלו עליי איך אני לבושה. אני צופה בסרטים שלכם, אני אתכם. אני רוצה שבני
יישאר בן ושהבת שלי תישאר בת.

והעם זה חרדים שמבקשים שלטים של נועם כדי לתלות במרפסות בשכונה חרדית
ואומרים במבטא יידיש: נוֹעֶם זה טויב, הלוואי שייכנס לכנסת.

והעם זה יהודי חילוני שחותם ומסביר: אני חילוני, אבל אני אוהב את אבא שלי
ואת אמא שלי, ואני רוצה שגם לנכדיי וכל הבאים אחריי יהיו אבא ואמא.

והעם זה חייל בלי כיפה שאומר: בשביל מה אני בצבא?! בשביל מדינה של גויים?
לא! בשביל מדינה יהודית! מה? אני טיפש?

לפעמים אין ברירה. הפוליטיקה היא מלוכלכת. מספרים בדיחה על שני יהודים
ברכבת.

\- לאן אתה נוסע?

\- לוורשא.

\- אתה אומר לי שאתה נסע לוורשא כדי שאחשוב שאתה נוסע לווילנא, כאשר אתה
באמת נוסע לוורשא. שקרן!...

פוליטיקה מלוכלכת זה לפרסם שנועם כבר לא מתייצבת לכנסת, כאשר היא כן
מתייצבת, כדי שיחשבו שלא מתייצבת. ולכן לא יצביעו בעדה, ואז לא תהיה
מתייצבת. שקרן!

סוף סוף, עתה יש מפלגה שאפשר לסמוך עליה. מילה זה מילה. וורשא זה וורשא
,ווילנא זה ווילנא. במיוחד ירושלים זה ירושלים, תל אביב זה תל אביב. אבא זה
אבא, אמא זה אמא. יהודי זה יהודי, גוי זה גוי. שבת זה שבת, כשר זה כשר.
כותל זה כותל.

סוף סוף העם מאושר. סוף סוף העם מחייך. העם אופטימי. העם עם נועם.

- פורסם בשאילת שלמה 614

