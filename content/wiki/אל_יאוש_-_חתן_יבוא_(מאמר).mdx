---
title: "אל יאוש - חתן יבוא (מאמר)"
type: "צרות וקשיים (מאמרים)"
---

## חתן יבוא - אל יאוש

\[הרב שלמה אבינר\]

**שאלה:** אני כבר בת 28 ואיני מצליחה למצוא את זיווגי, נמאס כבר מכל
הדייטים שאף פעם לא נגמרים. אני מרגישה סחוטה נפשית, איני יודעת כבר מה
לעשות, חשבתי לחדול מלחפש, אין לי כוח!

**תשובה:** אכן מצבך קשה – פגישה, חשיפה, אכזבה. מעגל שלא נגמר. במיוחד שיש
בחורים שאיננו מבינים היכן למדו להתנהג והיכן למדו לדבר, אולי ברחוב, ואולי
הם באים מכוכב אחר. כמובן, לא כולם כאלה, חלילה. אבל כשנתקלים באחד כזה,
הטעם המר נשאר זמן רב וכל החשק להיפגש נגמר.

אך אין להתייאש, אני מכיר הרבה בחורות שהתחתנו בגיל שלך והן מאושרות עד עצם
היום הזה. ולצערי, יש גם רבות שהתחתנו צעירות מאהבה ממבט ראשון, אבל הן
חיות בעוגמת נפש ממבט שני.

ודאי טוב להתחתן בגיל צעיר משלך, אך יש גם מעלות בנישואין בגילך: רצינות,
אחריות, בגרות, שהן ערובה לנישואים מאושרים ולחינוך טוב לילדים.

ודאי את מוותרת על מעלות אלה והיית רוצה להיות כבר נשואה מזמן. אבל יש
לדעת, שאנו מאמינים בד' המשגיח על עולמו ואוהב את בריותיו. שום דבר אינו
מקרי, אם נגזר על פי חוכמתו יתברך שתתחתני בגיל 28 שנה, לא שנה לפני כן ולא
שנה אחרי כן, מטעמים שאיננו יודעים, מי אנחנו שניתן עצות לד' יתברך, העושה
הכל על פי רצונו לטוב לנו כל הימים.

את מסתכלת בחברותייך הנשואות ואת מקנאה: כמה היה נחמד לו היית כבר נשואה,
בפינה שלך שמחה ורגועה, בלי לצאת כל הזמן לקרב חדש של פגישה, עם כל המתח
והתהיה. אבל יש כאלו שריבונו של עולם החליט עבורן שתצטרכנה להיאבק זמן
ממושך וזו טובתן.

איננו יודעים למה, אך אנו מקבלים באהבה ואומרים: הכל לטובה. ובינתיים, הַרבּי
בתפילה ותשובה וצדקה, המביאות עמן סייעתא דשמיא. וכמובן לא לחדול לירות בכל
הכיוונים: להירשם אצל שדכנים אמינים (שלוקחים קצת כסף ברישום והרבה
בהצלחה), לפנות בלי הרף ובלי בושה לחברות ולמשפחה. אין בזה שום בושה, הרי
אינך מבקשת נדבה, אלא רק לבנות חיים מאושרים ככל אדם ולמלא חובתך הישרה.

לו זכינו, כל אלה היו עושים את המלאכה בשבילך, אך לא תמיד עושים, לכן עלייך
לטרוח.

והנה כמה שדכנים טובים לדוגמא:

ישפה – 026448422

שמח תשמח – 035548787

וכן באינטרנט: www.dosidate.org

ולעולם אל תמסרי לבחור את שמך ומספר טלפון שלך, עד שביררת עליו קודם לכן.

ועוד שני אתרי אינטרנט לאלה שירצו לחפש עבורך:

www.kulanu4you.org

www.shoshvinim.org

זו עבודה קשה לחפש חתן, אני מודה, אך אין להרפות. זה קשה, אבל כדאי, מאוד
כדאי. בסוף תמצאי אדם שתאהבי והוא יאהב אותך, וכעת חיה את חובקת תינוקות.

