---
title: "חזרת הש\"ץ (שו\"ת)"
type: "שו\"ת"
---

\[מקורות ע"י הרב מרדכי ציון\]

**לימוד בחזרת הש"ץ**

ש: האם אפשר ללמוד תורה בזמן חזרת הש"ץ, אם יש מנין בלעדי?

ת: לא. הרי חז"ל קבעו: "זמן תפילה לחוד וזמן תורה לחוד". שבת י א. עיין
משנה ברורה (קכד יז).

\[ועיין שו"ת אגרות משה או"ח ד יט. אחד בבריסק עיין בספר בחזרת הש"ץ, ורבי
חיים מבריסק אמר לו אחרי התפילה: אם ההתמדה שלך כ"כ גדולה, תוכל למצוא זמן
ללמוד אח"כ, ויש לשמוע חזרת הש"ץ. שו"ת רבבות אפרים ג קטז. כשהיו התלמידים
שואלים להגרש"ז אוירבך אם מותר להם לעיין בספר בשעת חזרת הש"ץ כשבודאי יש
עשרה עונים מלבדו, היה עונה בתוכחת מגולה: "וכי הינו מתמיד כל היום כולו עד
כדי כך שחסר לו הלימוד בזמן חזרת הש"ץ". הליכות שלמה פ"ט הערה 11. וגדולי
ישראל מקשיבים ביראה ושומעים כל מלה בחזרת הש"ץ בלי אפילו להציץ בספר,
כולל: מרן הרב קוק (שיחות הרב צבי יהודה על ספר יחזקאל גליון 64), הגרא"ז
מלצר (בדרך עץ החיים א מא), הסטפיילר (אשכבתיה דרבי יב) והגר"מ פיינשטיין
(שו"ת רבבות אפרים ה סא. ז כו). והגר"ח קניבסקי אומר שלימוד תורה בזמן חזרת
הש"ץ הוא מצוה הבאה בעבירה. אורחות יושר קד – רשם מ"צ\]

