---
title: "הגבורה המתמשכת"
type: "מאמר"
---

## הגבורה המתמשכת

\[הרב שלמה אבינר\]

**שאלה:** מה יהיה עם ארץ ישראל? מה יהיה עם יהודה ושומרון? כל הדיבורים על
סבלנות נראים לי סתם חולשה. בינתיים ארץ ישראל הולכת ונהרסת. צריך גבורה
לעשות משהו חד פעמי גדול וחזק שיפתור את הבעיה פעם אחת ולתמיד!

**תשובה:** ומהו אותו דבר פלאי. אמרו נא ונדון יחד. ראה, ידידי, אתה מרים
על נס את הגבורה. ודאי הנך צודק. בלי גבורה לא נצליח. כמובן לא רק בארץ
ישראל, אלא גם בדברים אחרים באומה שבוודאי מטרידים אותך לא פחות, כגון שבת,
כשרות, צניעות, טהרה, לימוד תורה, אמונה - ואיני יודע למה הזכרת דווקא את
ארץ ישראל.

מכל מקום, דע לך שיש שני מיני גבורה. יש גבורה חד פעמית ויש גבורה מתמשכת.
יש גבורה של רגע או של יום או של שעה או של שנה, בו אדם שם נפשו בכפו למבצע
מבריק חד פעמי גדול ואדיר. אך יש גבורה מתמשכת, כל רגע וכל יום, כל שעה וכל
השנה - וזאת הגבורה הצנועה והפלאית. וכבר כתב מרן הרב קוק שקמעא קמעא אינו
חולשה אלא גבורת גבורות (אגרות הראיה ג כ).

וזאת למדנו מריבונו של עולם שהוא גיבור גם במובן של הגבורה המתמשכת. "בעשרה
מאמרות נברא העולם. ... והלא במאמר אחד יכול להיבראות... אלא... ליתן שכר
טוב לצדיקים" (אבות ה א). ריבונו של עולם ברא את העולם לאיטו כדי שנהיה
שותפים. הקדוש ברוך הוא יכול לעשות הכל מיד בבת אחת. אבל אנחנו רק בני אדם.
אצלנו הכל לוקח זמן, והמציאות אין לה כנפיים. אין זו עצלנות אלא זו סבלנות,
שלוקחת בחשבון את תנאי המציאות.

אין מהפכות. וגם כאשר היו מהפכות בהסטוריה, הן הוכנו זמן רב מאד, בהכשרת
המוחות והלבבות, המעשים והפעולות. גם כמה מהפכות לא הביאו ברכה אלא חורבן.
אנרכיסטים הרסו את הסדר הקיים אך לא בנו סדר אחר. לא ידעו את סוד הסבלנות.

ריבונו של עולם סבלן. "עשרה דורות מאדם ועד נוח... עשרה דורות מנוח ועד
אברהם... להודיע כמה ארך אפיים לפניו" (שם שם ב). גם עתה לריבונו של עולם
יש סבלנות רבה עם העם היושב בציון. איננו כאלה צדיקים ובכל זאת ד' צבאות
גואל ישראל עשה לנו גאולה ומחכה לנו.

גם אנחנו צריכים סבלנות כלפי עצמנו וכלפי הזולת וכלפי עם ישראל.

אדם פרטי יכול לעשות דברים באופן פתאומי. לא כן אומה, שם הם לוקחים זמן.

יכול להיות שאם הייתי עושה הכל לבד, יכולתי לעשות הכל מיד. אך לבנות מדינה
צריך עם, ולא די באנשים פרטיים.

אכן, סוד הגבורה המתמשכת הנו נחלת העם היושב בציון, שמושך בעול הקשה של
המדינה כבר עשרות בשנים. אין לך ברירה, אתה חייב לעבוד יחד עם האומה, בין
שזה מעצבן אותך, בין שזה משמח אותך.

אני דווקא שמח, כי אולי יש כמה דברים שהייתי עושה טוב יותר אם הייתי עובד
לבדי. אבל סך הכל, אם כולם היו כמוני לא הייתי יכול להחזיק מעמד במדינה.
וממילא, זה עמי ולא אפרוש ממנו.

וגם לך אני אומר בשם הלל הזקן: "אל תפרוש מן הציבור ואל תאמין בעצמך עד יום
מותך" (אבות ב ה). הדברים קשורים: אל תפרוש כי אינך יכול להאמין בעצמך.
לבדך אתה עלול ליפול. לבדך אתה חלש. יחד עם הכלל, אתה יציב וחזק. ואיש
לרעהו יאמר חזק. והעם לכל אחד יאמר חזק.

לו היית לבד, יכולת לרוץ מהר, או לפחות כך אתה חושב. אבל אתה הולך עם עם,
ועם הולך לאיטו. זכור! העושה את ההיסטוריה כאן הוא העם, ולא אתה . אינך
מייצג את עם ישראל. אף אחד לא מינה אותך, אינך מייצג רק את עצמך.

אנו שמחים להיות שותפים עם העם, להיות חיילים עם העם, והולכים יחד אתו בקצב
שלו.

"ואורח צדיקים כאור נוגה, הולך ואור עד נכון היום" (משלי ד, יח)

