---
title: "הרב משה לוינגר הגדול והגיבור"
type: "מאמר"
---

## הרב משה לוינגר הגדול והגיבור

\[מ"באהבה ובאמונה"\]

בוודאי ראוי מו"ר הרה"ג הרב משה לוינגר שליט"א לפרס מוסקוביץ לציונות,
וראוי להרבה יותר מזה. פעם אמר הג"ר שלמה מן ההר זצ"ל: הלוואי ויהיה לי
מקום בגן עדן על ידו, מפני כל מה שהוא עשה למען ארץ ישראל. ואנו מתפללים
שהוא יאריך עוד הרבה שנים בגן עדן שבעולם הזה בארץ ישראל.

אך בל נטעה, לפני שהרב משה לוינגר הוא איש הארץ, הוא איש התורה, או ליתר
דיוק הוא איש תורה ואיש הארץ – מתוך התורה. ואכן פעם הוא יזם הקמת מפלגה
שאותה הוא כינה "התורה והארץ". הוא גדול בתורה, וגיבור בארץ.

אותו תואר "הגדול והגיבור" הוא ממקורו של מרן הרב קוק (מאמרי הראיה 127).
הוא מסביר שיש הרבה גדולי עולם, גדולי תורה, גדולי קדושה, אבל אינם
גיבורים. כלומר כאשר הם נתקלים בפני קשיים הם חדלים. מרן הרב קוק כותב שהרב
שמואל מוהליבר היה גם גדול וגם גיבור, ועל אף שהוא ספג קרבות ומלחמות, צרות
ועלבונות, הוא אחז בדרכו באומץ ובגבורה ומעולם לא נסוג אחור.

מו"ר הרב משה לוינגר הוא גאון אמתי בתורה. כאשר פגשתיו לראשונה בהקמת
מתנחלי חברון בשנת תשכ"ח בהיותו רק בן 33, הוא כבר היה גאון גדול בתורה,
גאון אמתי, גאון בחריפות וגאון בבקיאות, גאון במידות טובות וגאון ביראת
שמים, גאון בצניעות וגאון בענווה.

אמנם פעם אמר לי ר' אברהם, הגר"א שפירא זצ"ל, בהומור אחרי שנים רבות: אל
תכתוב עליו מו"ר, כאשר למדת אצלו היית צעיר, ועשיו שניכם צעירים... אז אני
עושה כרצונו על אף שלהיות תלמיד קטן של אדם גדול, הוא דבר שמטביע חותם עמוק
בנפש. אכן כבר אז היה גאון, ולא רק אני ראיתי זאת אלא כל הלמדנים האמתיים
שבישיבת מתנחלי חברון.

בגלל מאבקיו על ארץ ישראל, הסתירה התקשרות את הצד הראשוני והעיקרי הזה
שבאישיותו. ועוד חטא על פשע עשתה התקשורת: הציגה אותו כאדם תוקפני וזועף.
בוודאי שבעניינים עקרוניים הוא תקיף בדעתו, וכך חייב כל תלמיד חכם אמתי
להיות, במיוחד אם הוא לא רק גדול אלא גם גיבור, אבל מי שמכיר אותו אפילו
מעט זמן, יודע כמה הוא עדין, עניו, ותרן וחייכן. איזה חיוך נפלא, חיוך
מתוק, חיוך חכם. כל הקרוב לו מתאהב בו, מתאהב בו וירא ממנו יראת קודש.

אך הוא לא רק גדול, הוא גיבור. הוא לא דומה למנהיגים ששולחים אחרים לקרב
ונשארים בכורסה שלהם. לא! בכל מאבק שראה אותו כנכון הוא הלך ראשון, ואמר:
אחרי, וכל אישיותו אומרת כמו גדעון: ממני תראו וכן תעשו. הוא לא שלח נערים
תמימים למשימות, שכתוצאה מהן ייעצרו וישבו בבית סוהר, אלא הוא הלך למשימה
והוא ישב בבית סוהר.

כמובן, אין כאן הצגת אידיאל לשבת בבית סוהר! אלא הדגמת אישיותו של גיבור
אמתי, לא רק גיבור במילים, לא רק גיבור לומר לאחרים, אלא גיבור בעצמו.

ועל מה הוא ישב בבית סוהר? לא על ענייני כספים מפוקפקים או רמאויות, שהרי
רבי משה הוא אדם ישר כסרגל, אלא מפני שעמד על עוז האומה וכבודה, עמד, עומד
ויעמוד. הוא נשפט יותר מעשר פעמים, נקנס קנסות כספיים גבוהים, הורשע בבית
סוהר בפועל ועל תנאי, מפני שעמד על כבודו וחוסנו של עם ישראל, מפני שירה על
אלו שתקפו אותו באבנים; לפעמים הכריח סוחרים ערבים שהתגרו ביהודים, לסגור
חנויותיהם; אף הגיב בתוקף כאשר ילד ערבי העליב את בתו ברחוב. פעם אחרי
שהשתחרר מבית סוהר הכריז: אני אמשיך בדרכי. ושוב, לא פה המקום לדון על
דרכו, אם היא הדרך הרצויה או לא - ופעם הוא אמר לי "ר' שלמה (כך קורא לי
בענוותנותו), לא תמיד צריך שקט כמו שאתה סובר" - אלא להראות מהו גיבור.

ופעם כאשר היינו בימית במאבק נגד החורבן, הוא יזם יזמה שתצילנה אוזניים
מלשמוע: תלמידי חכמים יסתגרו בחדר, והם יאיימו בהתאבדות קיבוצית אם ימית
תימסר לאויב, הנימוק ההלכתי שלו: על ארץ ישראל צריך מסירות נפש – מכל סוג
שהוא. היזמה לא יצאה לפועל, מחוסר משתתפים... גם לי הוא הציע: "ר' שלמה, זו
החלטה כבדת משקל, לך ולמשפחתך, חשוב היטב". אני הדל, לא הסכמתי אתו, אבל מי
יעיז לטעון כנגדו שאין לו מסירות נפש?!

אבל לא רק מסירות נפש מסוגים אלה יש לו אלא בעיקר מסירות נפש של בניין ושל
חיוב. הוא היה שותף בחידוש גוש עציון אחרי מלחמת ששת הימים, ואחר כך הקים
בעמל רב ובעבודה עיקשת את מתנחלי חברון, ומתוך כך התעוררה כל ההתיישבות
ביהודה ושומרון. אין לשער את גדלות המעשה הזה.

דורות יגידו ויבינו. פעם בשנת תשמ"ז עתון חדשות שאל 22 אישים ישראליים
שייצגו את כל גווני הציבור, מי האיש אשר היתה לו ההשפעה הכי גדולה על החברה
הישראלית בעשרים השנים האחרונות. תשובה: במקום הראשון יחד, מנחם בגין והרב
משה לוינגר...

נחזור למה שפתחנו בו: התורה והארץ, מתוך התורה – הארץ. הרב משה אינו שייך
לזרם המעשי, הפרגמטי בתוך גוש אמונים או הנהגת יש"ע אלא לזרם האידיאולוגי,
המוסרי, הרוחני, התורני. כבר 45 שנה הוא מלמד שככל שההתנחלות תהיה מוסרית,
היא תצליח יותר.

הפוך ממה שמעוותת אותו התקשורת – הוא איש המוסר והצדק. מדינת ישראל, הוא
אומר, אינה רק חלום צבאי וכלכלי, אלא לפני הכול חלום מוסרי, פנימי, חברתי,
כפי שמופיע בדברי הנביאים.

לכל ישוב בארץ יש ערך רוחני-מוסרי. "כי ידעתיו למען אשר יצווה את בניו ואת
ביתו אחריו ושמרו דרך ד' לעשות צדקה ומשפט": אהבת ישראל, אהבת הצדק החברתי,
אהבת העבודה והמלאכה. קודם, מסביר ר' משה, היה צריך להניף על ההתנחלויות
דגל לאומי, עתה יש לרומם מעל דגל זה, דגל אצילי רוחני, גדול ונשגב. הבו
גודל לאלהינו.

הרב משה, לא נס ליחו, הוא לומד תורה ומלמד תורה, מרומם נפשות ומחייה רוח
נדכאים. הוא עוד צעיר ועוד יפעל רבות.

הוא גדול וגיבור, הוא גאון בתורה ולוחם על הארץ. הוא לא זקוק לפרס הציונות,
הציונות זקוקה לפרס שלו. כל התושבים ביש"ע הם הפרס שלו.

הוא לא אדם שמחפש תהילה, רחוק מזה, הוא לא אדם שמחפש להיראות יפה בעיני
התקשורת. הוא אדם שמרים דגל, דגל של דברי אמת, אמת של תורה.

וכל מה שנאמר כאן נכון גם לגבי רעייתו הרבנית מרים, אשר אתו בכל מלאכת
הקודש.

- פורסם בשאילת שלמה 276

