---
title: "אמונה ומוסר מגליקל מהמלין"
type: "לימוד אמונה (מאמרים)"
---

חכמת נשים - אסופה של דברי אמונה ויראת שמים מתוך כתבי ויומני גליקל מהמלין
שנכתבו לפני מאות שנים. פתח דבר מהספר מאת הרב אבינר שליט"א:

גליקל מהמלין היתה אישה צדקת וחכמה. נולדה בהמבורג בשנת ת"ה. את זיכרונותיה
החלה לכתוב בשנת תנ"א לאחר פטירת בעלה בדמי ימיו בשנת תמ"ט. את כתיבת
מכתביה, זיכרונותיה והגותה המשיכה עד שנת תע"ט.

המלין היתה עיר מולדתו של בעלה, שם התגוררו בתקופת ראשית נישואיהם. את
כתיבתה נימקה גליקל כחלק ממאבקה העיקש שלא לשקוע בדיכאון עקב התלאות
המרובות שלה ושל בני משפחתה: "בס"ד שנת תנ"א. אני מתחילה לכתוב מרוב דאגות,
צרות ומכאוב לב", כתבה בראשית כתביה.

ואכן, בין סיפור קורות חייה וביטויי הרהוריה ורגשותיה טווה גליקל ושוזרת את
עולמה הרוחני, תפילותיה לריבונו של עולם, אמונתה ומידותיה החזקות. נראה כי
מאמר הפסוק "חכמת נשים בנתה ביתה" התקיים בה כפשוטו.

גירושים, פוגרומים, מלחמות, מעשי רצח ועוד היו חלק בלתי-נפרד מהוויית חיי
היהודים בגרמניה של אותם ימים. לכל אלה נוספו לגליקל צרותיה האישיות – מות
בעלה ובתה בת השלוש, הריונות קשים ולידות קשות לא פחות שאחת מהן הסתיימה
במות היילוד זמן קצר לאחר הלידה, וכמובן, קשיי פרנסה והפסדים כלכליים
שהובילו לעוני ומצוקה. במציאות קשה זו גידלה בצער ובקושי בלתי-נתפס את
שנים-עשר ילדיה. סביב חייה הפרטיים חיה גליקל במציאות מורכבת של סכסוכי
יהודים, מעשי רמייה ותככנות בתוככי הקהילה היהודית המתפוררת.

למרות הקשיים והסערות האישיות והכלליות שסביבה מנווטת גליקל מהמלין את
ספינת חייה כשהעיקרון המלווה את חייה הוא 'לומר בכל מצב שגם זו לטובה'.
בחסדי ד' עלינו אנו זוכים לימים טובים, ובמיוחד בארצנו מאז התאספנו אליה
מארבע כנפות הארץ. נראה שאת מוסר חייה של גליקל עלינו לשוב וללמוד ולשער
שאם היתה שומעת את האנחות היוצאות מפינו שוב ושוב היתה תמהה על כפיות
טובתנו.

בענוותנותה ייעדה את כתביה לבניה, אך דבריה הם לנו אוצר חיים גדול ומתוכם
ניתן להתמלא בעוז וגבורה, אמונה ושמחה באשר נפנה.

- 

נלקח משאילת שלמה מס' 100

<a href="קטגוריה:_מאמר" class="wikilink" title="קטגוריה: מאמר">קטגוריה:
מאמר</a>

