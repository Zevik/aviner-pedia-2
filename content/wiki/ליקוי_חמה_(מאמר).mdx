---
title: "ליקוי חמה (מאמר)"
type: "מאמר"
---

## ליקוי חמה

יום ראשון נזכה לליקוי חמה שיתחיל ב15:15, יגיע לשיאו ב16:00 ויסתיים
ב16:45.

כל שנה יש שני ליקויי חמה אבל אינם נראים בכל כדור הארץ וגם יש מקום שהוא
נראה ליקוי מלא, יש מקום שהוא נראה ליקוי חלקי. בארץ יהיה ליקוי 15%.

הדבר הזה קורה כאשר השמש והירח נמצאים באותו ציר. זה פלא שהירח יכסה בדיוק
את השמש, לא פחות ולא יותר. הסיבה לכך היא שלשמש ולירח יש אותו גודל
זוויתי. כלומר, השמש גדולה בערך פי 400 מהירח אבל היא פי 400 יותר רחוק.

אין להסתכל על ליקוי החמה בעין עצמה שמא ייגרם לה נזק. אלא יש להשתמש
בזכוכית מסננת מיוחדת שאפשר לקנות בחנויות מקצועיות.

על ליקוי חמה אין ברכה. אע"פ שזה מראה מופלא אבל לא על כל דבר תיקנו חכמים
ברכה וגם לא מסרו לנו כללים על מה תיקנו ועל מה לא, אם כי הרשב"א והגר"א כן
מסרו לנו כללים מסויימים. עיין אנציקלופיה תלמודית ערך ברכה.

אבל מי שירצה יוכל לומר מזמור תהילים יט "השמים מספרים כבוד אל" או מזמור
קד "ברכי נפשי את ד', ד' אלהי גדלת מאוד" שהוא שיר מופלא על פלאי ד' שבטבע.
או את השיר של רבי שלמה אבן גבירול על פלאות ד' בשמש ובירח שנמצא בכתר
מלכות י"ב:

מִי יַזְכִּיר תְּהִלָּתֶךָ, בַּעֲשׂוֹתְךָ הַיָּרֵחַ רֹאשׁ לְחֶשְׁבּוֹן מוֹעֲדִים וּזְמַנִּים / וּתְקוּפוֹת וְאוֹתוֹת
לְיָמִים וְשָׁנִים? בַּלַּיְלָה מֶמְשַׁלְתּוֹ, / עַד בּוֹא עִתּוֹ / וְתֶחְשַׁךְ יִפְעָתוֹ / וְיִתְכַּסֶּה מַעֲטֵה
קַדְרוּתוֹ, / כִּי מִמְּאוֹר הַשֶּׁמֶשׁ אוֹרָתוֹ. וּבְלֵיל אַרְבָּעָה עָשָׂר, אִם יַעֲמְדוּ עַל קַו הַתְּלִי
שְׁנֵיהֶם / וְיַפְרִיד בֵּינֵהֶם– אָז הַיָּרֵחַ לֹא יָהֵל אוֹרוֹ / וְיִדְעַךְ נֵרוֹ: לְמַעַן דַּעַת כָּל עַמֵי
הָאָרֶץ, כּיִ בְרוּאֵי מַעֲלָה, וְאִם הֵם יְקָרִים, / עֲלֵיהֶם שׁוֹפֵט לְהַשְׁפִּיל וּלְהָרִים. אַךְ יִחְיֶה
אַחֲרֵי נָפְלוֹ / וְיָאִיר אַחֲרֵי אָפְלוֹ, וּבְהִדָּבְקוֹ בְסוֹף הַחֹדֶשׁ עִם הַחַמָּה, אִם יְהִי תְּלִי
בֵּינֵיהֶם / וְעַל קַו אֶחָד יַעַמְדוּ שְׁנֵיהֶם – אָז יַעֲמֹד הַיָּרֵחַ לִפְנֵי הַשֶּׁמֶשׁ כְּעָב שְׁחוֹרָה /
וְיַסְתִּיר מֵעֵין כָּל רֹאֶיהָ מְאוֹרָהּ: לְמַעַן יֵדְעוּ כָּל רוֹאֵיהֶם, / כִּי אֵין הַמַּלְכוּת לִצְבָא
הַשָּׁמַיִם וְחֵילֵיהֶם, / אֲבָל יֵשׁ אָדוֹן עֲלֵיהֶם, / מַחְשִׁיךְ מְאוֹרֵיהֶם, / כִּי גָבֹהַּ מֵעַל גָבֹהַּ
שׁוֹמֵר וּגְבֹהִים עֲלֵיהֶם. / וְהַחוֹשְׁבִים כִּי הַשֶּׁמֶשׁ אֱלֹהֵיהֶם / בָּעֵת הַזֹּאת יֵבוֹשׁוּ מִמַּחְשְׁבוֹתֵיהֶם
/ וְיִבָּחֲנוּ דִּבְרֵיהֶם וְיֵדְעוּ כִי יַד יְיָ עָשְׂתָה זֹאת וְאֵין לַשֶּׁמֶשׁ יְכֹלֶת, וְהַמַּחְשִׁיךְ אוֹרָהּ –
לוֹ לְבַדּוֹ הַמֶּמְשֶׁלֶת! וְהוּא הַשּׁוֹלֵחַ אֵלֶיהָ עֶבֶד מֵעֲבָדֶיהָ, / גְּמוּל חֲסָדֶיהָ, לְהַסְתִּיר אוֹרָהּ /
וְלִכְרוֹת מִפְלַצְתָּהּ וַיְסִירֶהָ מִגְּבִירָה.

חכמים אמרו שליקוי חמה בא על עוונות כגון אב בית-דין שלא נספד כהלכה, או
עוד עבירות של שפיכות דמים וגילוי עריות (סוכה כט א).

ויש לתמוה הרי זו תופעה פיסיקלית מחזורית. וכבר שאל זאת המהר"ל בספרו באר
הגולה (פרק ז) שדן בסתירות בין התורה והמדע. והוא מסביר שהתורה אינה ספר
מדע אלא ספר של מטה-מדע (מדע-על). המדע מתאר את סיבת המאורעות והתורה מתארת
את הסיבת הסיבה מאורעות, כלומר למה בכלל ד' סידר את עולמו בצורה כזאת שיהיו
ליקויי חמה. והסבירו שיש קשר כללי בין ליקויים באדם וליקויים בטבע.

ולכן לא מתפלא שבזמן החורבן עמוס הנביא ניבא על ליקוי חמה, כמו שכתוב:
"והיה ביום ההוא נאם ד' אלקים והבאתי השמש בצהרים והחשכתי לארץ ביום אור"
(עמוס ח ט).

אכן חז"ל אומרים לנו שליקוי חמה הוא סימן רע וסימן של כעס ד', אבל מיד הם
מוסיפים: "ובזמן שישראל עושין רצונו של מקום אין מתייראין מכל אלו, שנאמר,
'כה אמר ד': אל דרך הגוים אל תלמדו ומאותות השמים אל תחתו, כי יחתו הגוים
מהמה'" (ירמיהו י ב) (סוטה שם).

נזכה להתחזק באהבת ישראל ולהמשיך להיבנות בארצנו בנפלאות ד' על עמו ונחלתו.

- פורסם בשאילת שלמה 304

