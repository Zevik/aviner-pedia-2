---
title: "סיכום דבריו = הקשבה ואיזון (א)"
type: "מאמר"
---

== סיכום דבריו = הקשבה ואיזון (א) ==

\[מ"ראשי יהודי"\]

כאמור, אין להצדיק את הילד בשנאתו את המורה, ומצד שני, גם אין להצדיק את
המורה. יש להקשיב, להזדהות עם כאבו של הילד: "אני יודע, כאב לך". ולאחר
זמן, בשקט ובזהירות: "האמנם באמת המורה כל-כך רע?". כל זה לא בשעת כעסו,
שהרי אמרו חז"ל: "אל תרצה את חברך בשעת כעסו" (אבות ד יח). עכשיו הוא נרגש,
הוא כועס. עכשיו אינך יכול להשתיקו בטענת לשון הרע. זה לא יישמע. לאחר זמן,
בשעה מתאימה, יש לשוחח עמו. בתחילת השיחה כדאי לסכם את דבריו: "נכון, אני
זוכר, אמרת כך וכך". הוא רואה שבאמת הקשבתי, שהתייחסתי לכאבו. הסיכום מאפשר
לי גם לכוון את הדברים ולהעמיד אותם במקומם. אני מגיש לו מראה: "ראה, זה מה
שאמרת". במבט מהצד, כשהוא נפגש עם האשמותיו החריפות, המציאות מתמתקת,
התייחסותו משתנה, מתרככת, מקבלת פרופורציה.

- פורסם בשאילת שלמה 285

