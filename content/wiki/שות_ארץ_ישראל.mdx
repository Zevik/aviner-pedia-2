---
title: "שו\"ת ארץ ישראל"
type: "שו\"ת"
---

## שו"ת ארץ ישראל

עם ישראל, ארץ ישראל או תורת ישראל

שאלה: מה יותר חשוב – עם ישראל, ארץ ישראל או תורת ישראל?

תשובה: הרב חנן פורת סיפר לי שפעם תלמידים בישיבת מרכז הרב דנו באריכות
בשאלה זאת. הם פנו לרבנו הרב צבי יהודה, שאלו אותו והוא ענה: "אנן בשלמות
קא עסקינן”. אנו רוצים שלמות, איננו רוצים חלקי. יש לזה גם מקור בתורה
(שמות כד, ז): "כל אשר דבר ד' נעשה ונשמע". אנו צריכים לעשות את הכל: עם
ישראל, ארץ ישראל ותורת ישראל.

מכירת בית לערבים

שאלה: האם מותר להשכיר או למכור בתים או דירות לערבים?

תשובה: יש שתי נקודות:

1\. כיוון שיש גם יהודים וגם ערבים המעוניינים להשכיר או לקנות - צריך
להקדים את היהודים, מדין 'עניי עירך קודמים'. ערבים הם בני דודים, יהודים
הם אחים, ואח קודם לבן דוד.

2\. יש הסוברים שצריך לסלק את כל הערבים מארץ ישראל. זה קיצוני ולא נכון.
אך גם הקיצוניות ההפוכה, לתת להם אחיזה בארץ ישראל, אינה נכונה. אם נמכור
לערבים אדמות ובתים הם יגייסו כספים ויקנו את כל ארץ ישראל. זה בדיוק ההיפך
מפעולת 'קרן קיימת לישראל' שגאלה אדמות מן הערבים.

הערבים הם 25% מהמדינה. בכל מדינה נורמלית בעולם מובן מאליו שזכויות
המיעוטים הם כפי חובותיהם, יש מילוי חובות ויש מילוי זכויות, אך אנו רואים
שבקרב הערבים קיימים המון מקרים של הסתה. לכן, אם כוונתם היא להרוס את
ארצנו, אנו צריכים לגלות אחראיות מוסרית ולאומית ולא למכור להם בתים ולא
לחזק את אחיזתם בארצנו.

אילת

שאלה: האם אילת היא חלק מא"י או שהיא מחוץ לגבולותיה?

תשובה: אילת היא חלק מא"י, ויש שלושה נימוקים:

1\. אילת מוזכרת בתנ"ך ויתכן שהיא חלק מגבולות הכיבוש. לא ברור לגמרי שהיא
בגבולות הכיבוש אך היא כן שייכת לא"י.

2\. אפילו אם נאמר שאינה מגבולות הכיבוש - היא מגבולות ההבטחה. במקרה כזה
אין חובה לכבוש את אילת אך מי שגר שם מקיים מצות ישוב א"י.

3\. אפילו אם נאמר שאילת אינה מגבולות הכיבוש ואינה מגבולות ההבטחה, כבשנו
אותה במלחמת השחרור. הרי הרמב"ם כותב בהלכות מלכים (ה, ו) שמלך שכבש מקום
מסוים, המקום הזה הוא חלק מארץ ישראל לכל דבר. גם מרן הרב קוק כותב שמדינת
ישראל תהיה מעין מלכות ישראל (שו"ת "משפט כהן" עמ' 368).

כל אחד מהנימוקים מספיק בפני עצמו וק"ו בצירוף האומרים שאילת היא ארץ ישראל
(שו"ת "ציץ אליעזר" ג, כג. תשובות הג"ר ב"צ עוזיאל מובא שם. וס' "ארץ חמד"
של הג"ר שאול ישראלי ח"א שער א, ט).

בית הכנסת 'חורבה'

שאלה: שמעתי בשם הגר"א שבניית בית הכנסת 'חורבה' זה סימן שבית המקדש השלישי
ייבנה בקרוב. מהי דעת הרב?

תשובה: לא שמעתי דבר כזה בשם הגר"א. מה שנכון הוא שהבנייה השנייה של בית
הכנסת 'חורבה' הייתה ע"י תלמידי הגר"א שעלו ארצה עם רבי מנחם מנדל משקלוב.
אך זה היה לפני מאתיים שנה ואחר כך הוא נחרב. שלוש פעמים בנו את בית הכנסת
'חורבה' - בפעם הראשונה הוא נבנה ע"י רבי יהודה החסיד מפולניה, בפעם השנייה
ע"י תלמידי הגר"א מרוסיה ובפעם השלישית הוא נבנה ע"י עם ישראל כולו, ע"י
מדינת ישראל, וע"כ בית הכנסת 'חורבה' לא ייחרב. הגר"א בעצמו אומר בספר "קול
התור" לא לעסוק בסימנים או ברמזים אלא צריך לבנות את הארץ ולחדש את חיי עם
ישראל בארצנו ותבוא הגאולה.

כשרות מי הכינרת

שאלה: האם מי הכינרת כשרים למרות שיש שם כל מיני דגים מתים ודלק וכדומה?

תשובה: כל הדברים האלה בטלים בשישים, בטלים באלף, בטלים במיליון. יש שאלה
האם הם כשרים לפסח, שכן אולי זרקו לחם לכינרת וחמץ אינו בטל אפילו באלף, אך
וודאי כל שאר הדברים בטלים. נוסף לכך, מי הכינרת זורמים וזורמים. אם כן,
המים כשרים.

באר מרים

שאלה: האם באר מרים נמצא בכינרת?

תשובה: כן, אך לא יודעים איפה. כדי למצוא דבר כזה צריך רוח הקודש כמו
שהייתה לאר"י ז"ל, אך לנו אין.

- תודה ליעקב אמסלם על ההגהה.

