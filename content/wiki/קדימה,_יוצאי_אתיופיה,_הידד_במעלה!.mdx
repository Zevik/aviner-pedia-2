---
title: "קדימה, יוצאי אתיופיה, הידד במעלה!"
type: "מאמר"
---

## קדימה, יוצא אתיופיה, הידד במעלה

\[אתר סרוגים\]

קדימה, יוצא אתיופיה, הידד במעלה

אולי תשאל למה אני מתערב

הרי איני אתיופי.

אך אין זה נכון.

אמנם איני אתיופי

אך גם איני לא-אתיופי.

פשוט אני יהודי

כמוך.

לא איכפת לי

מה צבע עורך.

במיוחד שכנראה צבע אבותי

היה כצבע שלך

כמובאר במשנה נגעים פרק ב,

אלא שבמשך הדורות נעשה לבן

מסיבות שונות

שאינן מענינות אותי.

לכן אני אומר לך

אל תשים לב לטפשים

אל תשים לב לגזענים.

אולי אותו טיפש הוא לבן

אבל דומה ללבן הארמי

שהיה כולו שחור

מלבד שמו לבן.

אותו לבן הוא טיפש

הוא אינו רוצה להתחתן איתך

הוא אינו רוצה לגור בשכנות שלך

הוא אינו רוצה לקבל בבית ספרו את הילדים שלך

גם תעסוקה אינו נותן לך

וגם משכורתך אינה כה גבוהה.

הוא לא מבין מה זו יחסיות חברתית

הוא לא מבין מה זו סובלנות

הוא נגוע בגזענות ובדעות קדומות.

אולי הוא חושב שהוא מתורבת

אבל באמת הוא פרא אדם.

לא כן סבא וסבתא שלך שיצאו מאתיופה

וקבלו כאן הלם תרבותי

כי אולי לא היו רגילים בחשמל

כי המשפחה נתפצלה

כי שמם השתנה

כי לא הכירו השפה

כי הדת השתנתה

כי הדיור היה גרוע.

אך דע לך שהם גיבורים

הראויים להערצה גדולה

כי הם העיזו לצאת באומץ ובגבורה

לארץ לא נודעת

מתוך געגועי קודש

ועברו מהמורות קשות בדרך

כמה מכובדים הם.

כי אמרו רבותינו

שקיבוץ גלויות הוא גדול מיציאת מצרים

אבל היציאה מאתיופיה

היא השיא של קיבוץ גלויות.

היא נס מופלא.

כי באו כל כך מרחוק

אחרי ניתוק כה ארוך.

זה נס בריבוע

וגם אחרי הסטוריה גאה

של שמירת יהדות בתנאים כה קשים

במשך אלפי שנים.

אתה בודאי מאוד מכבדם

וגם אני אתך בזה.

אותו גזען עלוב ומתנשא

המרגיש מאויים

הינו באמת נגוע בקנאת איש מרעהו

שנאת הבריות, שחיתות ונבזות.

אל תשים לב אליו

אלא המשך להתקדם.

אל תסתכל אחורה

אלא רק קדימה.

זה פלא איך התקדמת

איך זינקת זינוק אדיר

במערכת החינוך

במוסדות להשכלה גבוהה

בצבא ובקצונה.

דע לך שהאמריקאים

מסתכלים עליך בהשתאות.

אז יאמרו בגויים:

הגדיל ד' לעשות עם אלה.

אל תדאג

אתה עובר חבלי קיבוץ גלויות.

כי לבושתנו ולחרפתנו

כל עליה חדשה

חווה בוז והשפלה

מהעליה שקדמה לה.

וגם אתה בזאת הצרה

אבל אתה תצא ממנה.

כי לא אתה הבעייתי

אלא המתנשא נגדך הוא הבעייתי.

יש אנשים קטנים קטנים

שלא מסוגלים לשפוט אדם כמו שהוא

אלא על פי קבוצתו

או על פי צבע עורו.

אך לא תדאג

גם זה יסתדר,

המשך למשוך קדימה.

הלא תראה שביזו את הספרדים,

ולבסוף יצאו מהם רמטכ"לים

גם מתוכך יצאו רמטכ"לים

וכלכלנים, ופרופסורים ושרים,

וכמובן תלמידי חכמים גדולים.

אתה לא פחות מאחרים

אולי יותר טוב.

עליתך היתה עליה אידאליסטית

ואתה קשור לארץ ישראל

ורוצה להישאר בה

יותר מאחרים.

אתה מרגיש טוב בארץ

יותר מאחרים.

כן, התפלא לשמוע, זאת המציאות.

אולי זה לא נראה ככה.

אבל באמת זה ככה.

ואל תשים לב לאלימות המשטרה,

הם אלימים נגד כולם

ימין ושמאל, דתיים וחילוניים, מתנחלים ושלום-עכשוויים.

זהו תפקידם הבלתי נעים

להכות לפעמים.

אל תבכה, אל תתאונן

אל תטה אוזן לגופים אינטרסנטים

שבונים על מצוקתך

ולא באמת מפני שאוהבים אותך.

אם תבכה, לא תתקדם למעלה

אלא אולי יוסיפו לך עובדי רווחה.

אל תתאונן, אל תתאמלל, היה גיבור.

אם תהיה במגננה

תישאר אחורה.

דע לך שאתה ידידי

כי אני ציוני דתי,

ואצלנו אין שום הבדל

בין אתיופי ללא אתיופי.

בודאי אתה יודע זאת.

אנו הציונים-הדתיים

אין לנו כל המעלות,

אבל מעלה זו יש לנו

שאתה אחינו.

ואני איתך

בכל אשר תלך

ואתה תתקדם הלאה והלאה,

ואתה תתגבר על כל הבעיות.

בעזרת ד' כולנו נתחתן עם כולנו

וכבר לא נדע מי נגד מי.

פה זה הבית שלך

עם כל הבעיות, זה ביתך.

והכל יסתדר.

כיצד?

כי אתה חזק

כי אתה נחוש

כי אתה מאמין.

כן אני מעריך אותך.

נכון משהו קצת מביך

בצבע עורך

אבל שאל את רבונו של עולם

אם יש איזה צבע מומלץ

אם יש איזה צבע מועדף

כדי להיכנס לגן עדן

כדי להיכנס אל האור

כדי להידבק בד'

כדי להידבק במידותיו,

אם תשאל,

הוא ישיב לך ממרומים

שכל הצבעים שווים

ושאין שום דבר לא תקין

בעורך העדין

---

זה הכלל,

אנו עם אחד

נשמה אחת

סגולה אחת

אומה אחת.

נעמת לי מאוד

שבאת לכאן

ברוך בואך

לארצך

למדינתך

---

נעבוד יחד

ונבנה יחד.

- פורסם בשאילת שלמה 387

