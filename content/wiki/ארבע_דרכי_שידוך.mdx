---
title: "ארבע דרכי שידוך"
type: "מאמר"
---

## ארבע דרכי שידוך

\[מ"באהבה ובאמונה"\]

ארבע דרכי שידוך הן, ולא הרי זו כהרי זו, והצד השווה שבהן שכולן טובות
וברורות, והכול תלוי באדם עצמו, ואלו הן: שרה, רבקה, רחל ולאה.

שרה כיצד? היא היתה בת משפחה של אברהם אבינו, אחיינית. הם ידעו היטב זה
מזה, במשך שנים ארוכות, ולא היתה כאן הפתעה. הכול ידוע, הכול מוכר, הכול
טוב וישר.

רבקה כיצד? שידוך. אך לא שידוך כמו בימינו, שבחור ובחורה נפגשים פעם ועוד
פעם ובוחנים התאמה, אלא שידוך מוחלט, שגם היה נהוג בימי קדם ומעט מאוד
היום. יצחק אבינו סמך על אליעזר עבד אברהם יותר מאשר על עצמו. הוא היה עולה
תמימה, קודש קודשים, ולעומתו אליעזר עבד אברהם היה דולה ומשקה מתורת רבו
לרבים, ובקיא בהוויות העולם. הוא חכך בדעתו ובסוף מצא את רבקה אמנו ואמר
לה: "הרי את מקודשת בטבעת זו - או בתכשיטים אלה - ליצחק כדת משה וישראל",
או נוסח דומה. כאשר יצחק אבינו ורבקה אמנו נפגשו לראשונה, הם כבר היו
נשואים, ולאחר זמן מסופר שיצחק אבינו אהב את רבקה.

רחל כיצד? כאשר יעקב אבינו ראה את רחל בפעם הראשונה, מיד הוא ראה שזאת
הנשמה המיועדת לו, ועבד עבורה שבע שנים, והיו לו כימים אחדים.

לאה כיצד? כפייה, כלומר יעקב אבינו חשב להתחתן עם רחל אמנו, אך בבוקר -
והנה היא לאה. מובן שיעקב אבינו היה מאוד מופתע, וגם אנו מופתעים מן ההעזה
העצומה של לאה אמנו, אך בתורה לא כתוב שהוא הביע שלילה, אלא הוא קיבל את
הדבר.

הרי לך ארבע דרכי שידוך, ארבע התחלות שונות, לכולן אותו המשך: אהבה ואחווה
ושלום ורעות. נמצאת למד שלא ההתחלה קובעת אלא ההמשך.

נישואים הם דרך ארוכה, הם מסע ארוך, מסע משותף.

משל למה הדבר דומה? בתחרות ריצה של מאה מטר, בחור שאיחר שנייה אחת ביציאה
מכריע את הכול. אך במרתון של 42 ק"מ, גם דקה איחור אינה משמעותית. הנישואים
הם בהחלט מסע לכל החיים.

מעשה בילד ששאל את אביו: אבא, כמה עלתה לך אמא? השיב: כבר איני זוכר כמה
שילמתי על הטבעת, אבל אני ממשיך לשלם כל החיים. ומהו התשלום? לשון הכתובה:
לאהוב ולכבד, לפרנס ולתת.

משל למה הדבר דומה? לדף פרסום על מוצר כלשהו: רק 100 שקלים! ובאותיות קטנות
כתוב: ועוד 50 ש' כל חודש במשך עשר שנים...

כך החתן אומר לכלה: הרי את מקודשת לי בטבעת זו, אך במקביל הוא חותם על
הכתובה בה הוא מתחייב בחסד יום-יומי.

משל למה הדבר דומה? לצה"ל. כמובן, בצבאנו הקדוש הכול מסודר ומאורגן, אך
לפעמים יש משימת פתע ואז הקצין קורא לחייליו: קדימה, יוצאים לדרך! נתארגן
תוך כדי תנועה.

כך הנישואים נקראים דרך, כמבואר בתחילת מסכת קידושין. צריך להשקיע, צריך
להתאמץ. אין בני זוג אוהבים יש מאין ולָנצח, יש בני זוג שהחליטו לאהוב.

- 

נלקח משאילת שלמה 194

