---
title: "לכי להיות גננת!"
type: "מאמר"
---

## לכי להיות גננת

\[מ"באהבה ובאמונה"\]

**שאלה: אני מתלבטת. מצד אחד יש לי נטייה טבעית להיות גננת לגילאים 3 - 6
ולטפל כל היום בילדים הקטנים והחמודים. מצד שני אני מרגישה שיש לי כשרונות
מעבר לזה, ואני חוששת שארגיש מבוזבזת להיות סתם שמרטפית המשחקת עם ילדים
ומקנחת להם את האף. אמנם נכון שהפעוטות גם לומדים כל מיני דברים מעניינים,
אבל הם מועטים ביותר, בתור מורה ברור לי שאוכל ללמד הרבה יותר.**

תשובה: אם את מרגישה בתוכך נטייה להיות גננת, אל תהססי! לכי.

גן אינו רק שמרטפות. הוא הרבה יותר מזה. כמובן איננו מזלזלים בשמרטפות,
שהיא חסד עצום לאמהות עניות שנאלצות ללכת לעבוד, ובחששות כבדים מוסרות את
הילד לאשה זרה שתשמור עליו. גם הילד הקטן אינו יודע את נפשו, למה פתאום
הפקירו אותו בידי אחרת, כאילו רוצים להיפטר ממנו. הוא עלול לחוות חרדות
נטישה, וכאשר הגננת חכמה ואמהית הוא מרגיש נפלא ובטוח, כמובן לא כמו אצל
אמו, אבל בכל זאת נפלא. וייאמר בצער שלפעמים הבית קשה ומסובך מסיבות שונות,
והילד הקטן מרגיש שם נזוף ומיותר, ואדרבה, הגן הוא המקום היחיד שמספק לו
חוף מבטחים. וכמובן, נוסיף שיש גם נשים שהולכות לעבוד לא בגלל עוני, אלא
מפני שהן נחנקות בבית, הן חייבות לעסוק בדבר אחר, שגם זה נחשב אילוץ רציני
מוצדק למסור ילד לגן. אם כן, איננו מזלזלים חלילה בשמרטפות אלא אומרים שהגן
הוא יותר מזה.

כמו כן, איננו מזלזלים בלימודים השונים שיש בגן. ילד קטן אינו טפשון קטן,
הוא חכם קטן. הכשרונות השכליים שמתפתחים אצלו בגיל הרך הם הבסיס לכל הלמידה
העתידית, במיוחד לאור הפסיכולוגיה ההתפתחותית שהופיעה לפני כמה עשרות שנים.
אנו יודעים ששנים אלו הן מכריעות לגבי יכולות הילד בעתיד. הפעוט מפנים את
ניצני החשיבה הרציונלית. הוא גם לומד להכיר את העולם מסביב. אבל גן ילדים
הוא יותר מזה. הוא לא בית ספר קטן, הוא לא אקדמיה קטנה. הוא משהו אחר.

ויש עוד משהו מאוד חשוב בגן: חברים. הוא לומד לחיות עם הזולת, להתחשב בו.
להקשיב לו. הוא לומד לתת עזרה ולקבל עזרה. הוא לומד להשתתף במשחק קבוצתי.
הוא לומד משמעת. כל זה מכשיר אותו להשתלב בחברה. וכי איננו רואים שאנשים
רבים אינם מסוגלים לחיות עם הזולת – במשפחה, בנישואים, בעבודה, באומה? למה
לחכות לזמן מאוחר כדי לפתור בעיה זו כאשר זה כרוך בקשיים רבים? למה לא
להתחיל בגיל הרך כאשר זה כל כך קל ופשוט? אכן בכך מביאים לילד הקטן ברכה
עצומה. אבל גן הילדים הוא הרבה יותר מזה, הוא יותר מהכשרה לחיי חברה, הוא
יותר משמירה על ילדים, הוא יותר מאקדמיה קטנה, הוא יותר מסדנא לשיתוף
פעולה.

אז מהו גן הילדים? הוא המקום שבו הילד מתפתח וגדל, בגופו ובנשמתו. הוא
מתפתח באופן טבעי. איננו מכניסים בו מה שאין בו, אלא אנו משתדלים לסייע לו
להוציא מתוכו מה שיש בו - בעזרת סביבה מתאימה לאופיו ולתכונותיו. והרי למה
נקרא 'גן ילדים' בשם זה? כי הילד נמשל לפרח, וכמו כל פרח הוא זקוק לגן
ולגנן, כלומר לגן ילדים ולגננת, לא כדי להכניס בו מה שאין בו אלא - לגלות
מה שיש.

כיצד? על ידי תנועותיו הטבעיות. ומה הן? בעיקר המשחק.

כל זה מבוסס על הנחה יסודית החובקת זרועות עולם: גם ילד קטן הוא בצלם
אלהים, יש לו ערך אלהי גנוז, ואת אותו תוכן אלהי יש לגלות בעזרת תנאים
סביבתיים נכונים.

כך הסביר רבנו הרב צבי יהודה במאמרו התרבות הישראלית (לנתיבות ישראל א),
המאמר הראשון שכתב בחייו, שעניינו של החינוך הוא לגלות מה שגנוז באדם אשר
עשהו האלהים ישר, ואז בכל אשר יעשה יצליח. אבל אם מנסים להכניס בו יסודות
זרים לאישיותו, הוא הופך ללא יוצלח חלילה.

משל למה הדבר דומה? להשתלת אברים. על אף שזה לטובתו של האדם, הגוף לוחם
נגדה כמו נגד גוף זר, וכדי שלא ידחה את השתל, יש הכרח לדכא את התגובה
החיסונית, כלומר להחליש את האדם באופיו העצמי.

לכן יש ליצור עבור הילד גן עדן טבעי, ובו כל אחד יגדל חופשי כפי דרכו.
בהחלט, מגמה זו חייבת להקטין את הצד הלימודי-אקדמי ואת הצד החברתי-משמעתי.
העיקר הוא הצד האישי.

זו המגמה של כל הפעילויות: ריצה, ריקוד, משחקי מעגל, שירים מלווים
בפנטומימה, טיולים וביקורים בסביבה. התבוננות בצמחים - לראות כיצד הם
גדלים, כדי לסייע לילד להבין כיצד הוא עצמו גדל, ובעיקר כל מיני משחקים
חכמים מאוד שעוזרים לו לפתח את כל כוחותיו. והגננת מקבלת הכשרה מקצועית
מעמיקה כדי לכוון אותו בכל אלה.

אכן הילד כולו צריך שיחונך: פיסית, נפשית, רגשית, חברתית, מדעית, מוסרית,
אמונית. ובאמת הכול דבר אחד, הזורם מד' אחד ושמו אחד. הילד צריך לצמוח
באחדות ובהרמוניה של כל כוחותיו. וזהו תפקידה של הגננת.

גם בעולם החלו להגיע למסקנות אלה, עם הופעת החינוך החדש, לפני כמאתיים שנה.
הלא המה קומניוס, רוסו, פסטולוצי, ובמיוחד פרבל, ולאחריו מונטסורי.

החינוך הישן, מטרתו היתה להכניס ידיעות, הכי הרבה בכמות והכי הרבה באיכות.
החינוך החדש עניינו לשתף את הילד במהלך הלמידה והחינוך.

לכן משחק אינו משחק בעלמא. הוא פדגוגיה עצומה, וגם פעילויות אחרות כגון
ציור, קריאה, כתיבה, מוזיקה. להיות גננת זה לא דבר קטן, אלא גדול. חז"ל
המשילו תלמידי חכמים לשֶמֶש ומלמדי תינוקות לכוכבים. לכאורה השמש הרבה יותר
גדולה, אבל אין זה נכון, יש כוכבים גדולים פי מיליון ממנה, אך כיוון שהם
רחוקים הם נראים קטנים. כך מסביר הבן איש חי בספרו בן יהוידע. הילד נראה
קטן, מפני שהופעתו השלמה עוד רחוקה, אך באמת הוא גדול.

במיוחד לאור הופעת פסיכולוגיית המעמקים שגם היא קבעה שהגיל הרך הינו הגיל
המכריע בעיצוב אישיותו הפנימית של האדם.

גן הילדים הוא יצירה חינוכית מופלאה, אולי הכי מופלאה שיש. הוא קצת דומה
לישיבה גבוהה. שם הלימוד הוא עצמי ובכך האדם מגיע לחופש רוחני אמיתי.

בעצם, גן הילדים האידיאלי זה הבית, זו האמא, האמא הפשוטה והאוהבת. גן
הילדים הוא בבואה של הבית, והתכונה המרכזית של הגננת היא האמהיות. היא
מגייסת את האהבה האמהית כדי לשיר לילד שירי אמהות (ביטוי של פסטלוצי),
להביא את הילד להתפעל מהטבע, מהעולם, מאהבת ד', מאהבת הכל. בכך לצאת
מהאנוכיות שלו. זאת "תורת אמך".

גן הילדים הוא השקפה משפחתית של חינוך, הוא אווירה של אמון ואינטימיות.
יציאה מן האנוכיות, לאו דווקא במובן של הכשרה לחיי חברה, אלא בכך הילד נפתח
אל העולם הרחב, נפתח אל ריבונו של עולם.

כבר הסביר מרן הרב קוק באגרת החינוך (קע) שהמטרה הראשית של החינוך היא
לעשות אדם ישר וטוב, והמטרה השניה היא להכשירו למלחמת החיים.

ואכן זו מטרת גן הילדים. לא ההכנה לחיים מקצועיים היא העיקר, אלא התגדלות
האישיות. לא אזרח מועיל אלא בן אדם.

אמרנו: משחק אינו סתם משחק. הוא מפתח את הגוף, את השכל, את המידות הטובות.
המשחקים שבגן מתוכננים היטב כדי לאפשר התפתחות הילד, להבין את חוקי הטבע
והחיים, לא על ידי הרצאה אלא מתוך פעילות עצמית והתנסות עצמית. אכן זו זכות
של הילד להתפתח לפי טבעו, הרי המשחק הוא הדבר הכי אופייני לו בגיל הזה.

אגב, גם לקנח את האף הוא דבר חשוב שאין לזלזל בו, כלומר כל הדאגה ההגיינית
לילד הקטן. גם היא שייכת ליחס החם והידידותי של הגננת. היא גם עוזרת לו
ביחסיו עם חבריו. היא יוצרת סביבה פשוטה, בטוחה ומוגנת. גן עדן עלי אדמות.

הרבה יותר ממה שאמרתי יש לומר על גן הילדים המופלא. הרי את אמא או תהיי
אמא. כל אמא היא גננת וכל גננת היא אמא. למרבה הפלא, בחינוך הממלכתי-דתי
חסרות גננות, כאילו אין זה מכובד. לא כן, זה מכובד מאד מאד, חשוב מאד, זה
יסוד הכול.

אשרייך שיש לך תשוקה להיות גננת. אשרייך שקיבלת מתנה כזו מריבונו של עולם.

לכי להיות גננת.

- 

נלקח משאילת שלמה 210

