---
title: "לא ילבש (שו\"ת)"
type: "שו\"ת"
---

\[מקורות ע"י הרב מרדכי ציון\]

**תיקון גבות**

ש: האם מותר לגבר שהוא חד גבה, כלומר גבותיו מחוברות, לתלוש את השערות
באמצע ולהפריד לשתי גבות?

ת: אסור משום לא ילבש. סילוק כעור מותר אבל טיפוח יופי אסור. מרדכי שבת רמז
שכז. תוס' שבת נ ב ד"ה בשביל צערו (הגרש"ז אוירבך בנשמת אברהם ח"ד עמ' קמ.
שו"ת אבני ישפה ד צא. שו"ת מעיין אומר ח"ד עמ' פט).

**הלבנת שיניים לאיש**

ש: האם מותר לאיש להלבין שיניים או אסור משום לא ילבש?

ת: מותר. אין זה טיפוח יופי אלא סילוק כיעור (חוברת לבושי בנימין – דיני לא
ילבש עמ' כז. ועי' שו"ת יביא עומר ח יב).

**נשק לאשה**

ש: מותר לאשה לעשות רשיון לנשק?

ת: אם הכרחי להגנה עצמית או תלמידותיה או בני ביתה. יחוה דעת (ה נה. שו"ת
אגרות משה או"ח ד עה אות ג. תרומת הגורן מהגר"ש גורן ב ב כו לגבי מורות
וגננות).

**מעיל אשתו מפני הקור**

ש: האם מותר לבעל ללבוש את מעיל אשתו מפני הקור, או יש בזה לא ילבש? וכן
להיפך?

ת: מותר, כי המטרה לא ללבוש אלא לחמם (שו"ת יחוה דעת ה נה).

**הורדת שער**

ש: האם גבר יכול להוריד שערות בחזה בעזרת לייזר?

ת: לא. לא ילבש (חוברת לבושי בנימין – דיני לא ילבש עמ' ו).

**שערות שיורדות מאפו**

ש: האם מותר לגבר לגזור שערות שיורדות מאפו?

ת: מותר, כי אין זה לטיפוח יופי אלא לסלוק כיעור. תוס' שבת נ ב (חוברת
לבושי בנימין – דיני לא ילבש עמ' ז).

**צמיד לבן**

ש: האם מותר לבן לענוד צמיד שהוכן מחוטים?

ת: אם הצמיד בעל אופי גברי וגם אינו מושך עין, מותר (עיין חוברת לבושי
בנימין – דיני לא ילבש עמ' כב).

**מראה**

ש: האם מותר לגבר להסתכל במראה?

ת: לא (שו"ע יו"ד קנו ב). מותר רק למען סדר וזיכרון (רמ"א שם). ויש שהחמירו
גם בזמנינו שלא להסתכל במראה (וכן נהג החזו"א. שו"ת רבבות אפרים ג תק).
ולמעשה מותר לאנשים להסתכל במראה ללא חשש וכן המנהג (חוברת חוברת לבושי
בנימין – דיני לא ילבש עמ' כט).

