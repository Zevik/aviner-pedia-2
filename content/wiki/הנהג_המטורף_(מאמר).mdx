---
title: "הנהג המטורף (מאמר)"
type: "מאמר"
---

פלוני הוא אדם עדין נפש, אדיב, מנומס, מתחשב, שלא ידרוס נמלה. אך מהרגע
שהוא מתיישב ברכבו במושב הנהג, הוא נהפך לחית טרף, אלים, אגרסיבי, נוקם
ונוטר.

לא ברור כיצד קופסת הברזל הזאת גורמת לו מהפכה נפשית נוראה זו, אך התוצאות
הן קשות: מיליון הרוגים בשנה בעולם, 25 מיליון פצועים. ובארץ: 400 הרוגים ,
10,000 פצועים.

לצערנו, יש הרבה סוגי משוגעים בעולם, וזה סוג נוסף. יש שמכנים אותה Road
Rage, זעם הכביש.

לכן, נהג יקר היזהר, שלא תפול לשוחה עמוקה זאת. זכור דברי הרמב"ם: "כשם
שהחכם ניכר בחכמתו ובדעותיו, והוא מובדל בהן משאר העם, כך צריך שיהיה
ניכר... בהילוכו" (הלכות דעות ה, א) – ובנסיעתו.

ואלה עשרת הדברות של הנהג הרגוע:

א. אל תיסע מעבר למהירות המותרת. אל תדאג. יחכו לך.

ב. אל תיגרר למירוץ מכוניות, גם אם נהג אחר מנסה לגרור אותך כך. זו התנהגות
קרימינלית של זלזול בחיי הנהגים האחרים והולכי רגל.

ג. צא מוקדם וקח בחשבון שיתכנו פקקים. אם יצאת מאוחר, קבל את העבודה שלא
תגיע בזמן, ואל תנסה להרוויח זמן בעזרת תרגילים מסוכנים.

ד. אם אתה בפקק או מאחר ונהג אחת חתך אותך, על אף שקשה להתגבר על רגשותך,
בכל זאת הישאר רגוע, מחול לו, סך הכל הוא רק בן אדם ולא מלאך .

ה. אם נהג אחר מקלל אותך ועושה לנגדך תנועות גסות, אל תתסכל, אל תגיב.
איזהו גיבור הכובש את יצרו.

ו. שמור מרחק מהרכב שלפניך. יש עצירות פתאום.

ז. אם נהג מתנהג בצורה מסוכנת או לא ראויה, אל תמנה את עצמך מחנך שלו, אלא,
אם יש צורך, דווח למשטרה.

ח. הימנע מלהפעיל את הצופר כדי להעניש או לשחרר תסכול. זה מפריע. ובודאי אל
תצטרף למקהלת צופרים. השתמש בו רק אם זה באמת הכרחי כדי להזהיר נהג אחר,
ודי בצפצוף קטן וקל.

ט. אם אתה מרגיש לחץ נפשי, נשום נשימות עמוקות ושמע מוזיקה. בנסיעות
ארוכות, עשה הפסקות באמצע.

י. היה מנומס. תן לנהגים האחרים לעבור כאשר הם מסמנים שזה רצונם. אל תתפוס
כל רוחב הכביש. תן זכות קדימה להולכי רגל. שליש הנהרגים מתאונות דרכים הם
הולכי רגל, רובם במעברי חציה. סע במהירות קבועה. אל תתעכב יתר על המידה
במסלול העקיפה.

- 

רובצת עליך אחריות גדולה. רכב הוא כלי רב עוצמה, שעלול בקלות לגרום נזק
לזולת. ואהבת לרעך כמוך – וגם את מי שאינו מקיים ואהבת לרעך כמוך.

- פורסם בשאילת שלמה 611

