---
title: "שו\"ת קצר על עשרה בטבת (מאמר)"
type: "מאמר"
---

ש: האם מותר לאכול לפני עלות השחר?

ת: כן. אם התנה לפני שהלך לישון ודי להתנות במחשבה (שו"ע תקסד א. מ"ב ג.
שעה"צ ג). יש שתי שיטות בעלות השחר: 90 דקות לפמח ההנץ ב5:02, 72 דקות לפני
ההנץ ב5:21 ומקילים כשניה.

ש: חייל שחייב לאכול ביום צום עקב פעילות ביטחונית, האם עליו לאכול
לשיעורים? האם עליו לצום עד הפעילות ולאחריה?

ת: עליו לצום לפני ואחרי. ספר הצבא כהלכה בשם הגרשז"א. אבל יכול לאכול רגיל
ולא לשיעורים (דלא כהגר"ש גורן במשיב מלחמה).

ש: אחות בבית חולים, אם תצום לא תוכל לתפקד טוב. מה לעשות?

ת: לאכול ולשתות את ההכרחי. פיקוח נפש. וכן מטפל בזקנים בבית אבות.

ש: האם איש עובד מד"א חייב לצום?

ת: כן. ואם רואה שהצום פוגע בתפקידו, יאכל ההכרחי.

ש: מותר לצחצח שיניים?

ת: כן (שו"ת מנחת יצחק ד קט. ילקוט יוסף מועדים תקלד).

ש: רחיצה מותרת?

ת: מותר. גם המחמיר בכל עשרה בטבת, מותר כשהוא חל ביום שישי מפני כבוד השבת
(מ"ב תקנ סק"ו. שו"ת יחוה דעת ה מא).

ש: האם מי שלא צם יכול להיות שליח ציבור?

ת: לא. שו"ע או"ח תקסו ב. אלא אם כן אוכל לשיעורים. 40 סמ"ק שתיה, 30 סמ"ק
אכילה כל 9 דקות.

ש: היש מנהג לתת צדקה לעניים?

ת: כן. אגרא דתעניתא צדקתא. יש נוהגים לתת מחיר מה שהיה אוכל. מ"ב תקסו יב.

ש: אם יש כאן ניידת תרומת דם אבל צריך לשתות והיום זה יום צום - לתרום או
לצום?

ת: לצום. אין עושים מצוה על ידי עבירה. לתרום פעם אחרת.

ש: האם ראוי לישון בצום או דווקא להישאר ער כדי להרגיש רעב?

ת: זה חשבון אישי. מותר לישון, אך לא כל הזמן, אלא לעסוק בתשובה.

ש: יש להתעטף בטלית ולהניח תפילין במנחה?

ת: הרוב לא נוהגים בתפילין. שע"ת לד סק"ב. לז סק"א. ביה"ל לז ד"ה בשעת.
טלית, אין מניעה.

ש: אם הציבור מתפלל מנחה אחרי השקיעה, האם יש לקרוא בתורה פרשת ויחל ולומר
עננו בשמונה עשרה?

ת: כן. אך כשחל ביום ששי יש להיזהר להתפלל לפני השקיעה משום זלזול בכבוד
שבת (שו"ת דבר יהושע ג סג. פסקי תשובות תקנ י).

ש: האם אומרים ברכת כהנים גם במנחה גדולה?

ת: אומרים בשם החזו"א שיעלה כהן שמתענה גם במנחה גדולה, וכך נהגו למעשה
בבית מדרשו בבני ברק (קהלות יעקב ברכות כט. מעשה איש ב צח), וכן נוהגים
אחריו בעוד מקומות (מועדים וזמנים ז רמח). אך זה חידוש. באופן פשוט נושאים
כפים רק במנחה קטנה (שו"ת שבט הלוי ח כג. הליכות שלמה פ"י הערה כא), ויש
אומרים רק אחרי פלג המנחה (לוח א"י). עיין פסקי תשובות קכט (אות א) ואישי
ישראל (כז הערה קטז).

ש: האם כשחל ביום ששי אומרים וידוי ונפילת אפים במנחה?

ת: לא (מ"ב תקנ ס"ק יא). והוא הדין שאין אומרים אבינו מלכנו (מ"ב תרב
סק"ג), ויש ספרדים האומרים אבינו מלכנו בדילוג אלו שמוזכר בהם חטא (עיין
שו"ת יחוה דעת א נד. פסקי תשובות תקנ 37).

ש: מתי נגמר הצום?

ת: בצאת הכוכבים. כלומר 13.5 דקות אחר השקיעה וראוי 18 דקות.

- פורסם בשאילת שלמה 526

