---
title: "חופה טהורה - עוד בעניין (מאמר)"
type: "מאמר"
---

**עוד בעניין חופה טהורה**

**א. ליווי החתן והכלה לחופה**. המנהג הנכון הוא: החתן על ידי שני האבות,
הכלה על ידי שתי האמהות.

אין לידידות הכלה ללוותה בשירה וריקודים לעין כל.

**ב. חופה אינה אזכרה**. מה שנכתב שאין להזכיר מתים תחת החופה, קרובים
וחברים של החתן והכלה שלא זכו להשתתף במאורע (גיליון 434) – אין זה כולל את
הורי החתן והכלה שעלו למרומים, שיש נוהגים לומר עליהם 'אל מלא רחמים',
כיוון שנשמותיהם יורדות לקחת חלק בשמחת בניהם (פני ברוך לח יט) – אך לא
יותר מזה.

**ג. ברכות הנישואין**. המזמינים לברך ברכה משבע הברכות לאיש ואשתו יחד, אם
באמירה משותפת או בחלוקה ביניהם – זו טעות גדולה וחמורה.

החתן שמקריא בין ברכה לברכה ציטוטים של אהבה מתוך ספרות יהודית או נכרית –
אל יהין להוסיף על מה שתיקנו אנשי כנסת הגדולה לכל הדורות, כאילו מלאכתם
חסרה, מלבד שיש בזה איסור הפסק.

**ד. אחרי החופה**. נכתב שיש רבנים שהורו לחתן ולכלה להימנע מלתת יד זה לזה
כשהולכים מהחופה לחדר ייחוד (גיליון 434), אך יש רבנים שכן ממליצים – אבל
לא יותר מזה.

בעניין כיסוי ראש אחרי החופה לספרדים (גיליון 434), עיין משנה ברורה לגבי
ארוסות (ע"ה ס"ק יא).

**ה. חדר ייחוד**. מה שנכתב שיש רבנים שאומרים שדי בעשרים דקות (גיליון
434), זה ביחס למנוחת החתן והכלה, אבל מבחינה הלכתית ודאי די בחמש דקות.

**ו. ריקודים**. ריקודי גברים ונשים, מופרדים על ידי מחיצה אטומה כדין.

- תודה לעיתוני ארצנו אשר פרסמו ברבים את הדברים שנכתבו בגיליון 434.

