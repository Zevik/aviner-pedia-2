---
title: "טרור יהודי - עיקרי אמונתו (מאמר)"
type: "מאמר"
---

כדי להיות טרוריסט, לא די לזרוק אבנים, להצית ולהרוג. לפני הכל, יש להאמין
באמונה עמוקה במה שעושים. אך כיון שכמעט כל המתעדתים לכך הם צעירים, שאין
להם ענין לקרוא את הספרים הארוכים והמאמרים הארוכים שנכתבו על כך, בהיותם
יותר נוטים לכיוון מעשי, - מה טוב לתמצת שלוש עשרה עיקרי האמונה של
הטרוריסט היהודי.

א. אני מאמין באמונה שלמה שהמדינה הזאת היא שלטון זר בארצנו, אויבת העם
היהודי, אויבת ארץ ישראל, מפקירה יהודים ואינה בדרך התורה.

ב. אני מאמין באמונה שלמה שהמדינה הזו היא רקובה עד היסוד, חסרת תיקון,
ואין פתרון אלא להפילה – ובמקומה להקים מדינה יהודית אמיתית, המתפקדת על פי
ההלכה ועד בנין בית המקדש.

ג. אני מאמין באמונה שלמה שאת המדינה הזאת - עד היסוד נחריבה, על ידי
שניצור אנדרלומוסיה, ועד כדי מלחמה.

ד. אני מאמין באמונה שלמה שהצבא הזה, הוא אויב העם היהודי, בהיותו מפקיר
יהודים, ואדרבה נטפל בהם, במקום לטפל בערבים.

ה. אני מאמין באמונה שלמה שיש לשנוא ערבים, לקיים בהם "לא תחיה כל נשמה",
ושלא עליהם נאמר "לא תרצח", אלא מצוה להרוג ערבים, כולל ילדים, כי כולם
מחבלים, או מחבלים בדרך, או עתידים להיות מחבלים.

ו. אני מאמין באמונה שלמה שבתחבולות תעשה מלחמה בעזרת עורכי דין ממולחים
שיודעים לנגן על זכויות האדם, ולהפוך עבודת השב"כ לבלתי אפשרית.

ז. אני מאמין באמונה שלמה שכיון שצה"ל לא עושה עבודתו להילחם נגד המחבלים,
עלינו לקחת על עצמנו משימה קדושה זו בכל האמצעים האפשריים.

ח. אני מאמין באמונה שלמה שלעם ישראל היושב בציון אין כל סמכות לקבוע מה
קורה בארצנו, כיון שהוא חוטא, ולחוטא אין שום סמכות.

ט. אני מאמין באמונה שלמה שלרבנים אין שום סמכות תורנית אמיתית, כי כמעט
כולם גלותיים, טועים ומשקרים, והמיעוט שאינם עוורים אלא מבינים, הינם
פחדניים, ולא מעיזים לומר את האמת. גם הרב קוק טעה ולא הבין כלום.

י. אני מאמין באמונה שלמה שגם ההתיישבות ביש"ע טועים ומטעים בהיותם משתפים
פעולה עם המדינה - וגם היא נגדנו.

יא. אני מאמין באמונה שלמה שעליי להילחם נגד הטרור הערבי, כיון שצה"ל אינו
מגן עלינו, לכן אין לי ברירה אלא להפעיל טרור נגד טרור. וזאת גם אם זה יזיק
להתיישבות ביש"ע, כיון שממילא היא תיפול יחד עם המדינה.

יב. אני מאמין באמונה שלמה שגם החרדים חוטאים כולם בחטא המרגלים, כיון
שאינם קשורים לארץ ישראל ולבנינה. ודאי שאין להם סמכות.

יג. אני מאמין באמונה שלמה, שעם כל הענווה, ועל אף שאנו רק כמה עשרות ושאנו
צעירים, אנו יודעים יותר טוב מכולם מה יש לעשות כדי למחוק את המדינה
הציונית החילונית, ושאנו נצליח, בעזרת ד' יתברך.

- פורסם בשאילת שלמה 582

