---
title: "פונדקאות ואסון נפאל"
type: "מאמר"
---

פונדקאות ואסון נפאל \[ראיון – אתר מעריב\]

ש: אנשים שנסעו לנפאל לטיפול פונדקאות נתקעו שם ברעידת האדמה. מה זה אומר?

ת: הנושא מתחלק לשתי חלקים. א עצם הפונדקאות, ב. הזיקה של הפונדקאות עם
רעידת האדמה בנפאל.

לגבי הנושא הראשון, עצם הפונדקאות היא דבר לגיטימי, מוסרי ומותר על פי
התורה. זה חסד גדול לזוג נשוי שלא יכולים להביא ילדים לעולם, אנחנו מבינים
שיש להם תשוקה עמוקה להורות ובדרך הזאת הם יכולים להביא ילד לעולם, שהוא
הילד שלהם. והאשה הפונדקאית גם עושה חסד גדול, וגם מתפרנסת בדרך הזו בכבוד,
אם כי אנחנו מבינים את הקושי הרגשי שלה להיפרד מפרי רחמה, אבל מראש היא
יודעת שהיא עושה בזה חסד לאשה אחרת.

ולכן וודאי נשמח מאוד אם הפונדקאות תאושר בארץ ישראל .כמובן, אנחנו מדברים
על פונדקאות בשביל זוג נשוי, לא בשביל רווקה, ולא בשביל שתי רווקות שחיות
יחד ולא בשביל שני רווקים שחיים יחד, כי ילד צריך אבא ואמא. הוא לא יכול
לחיות רק עם אמא או רק עם אבא, שזה מין יתום.לצערנו יש יתומים, אבל לייצר
יתום במו ידינו זה וודאי בלתי מוסרי. וכמו כן אי אפשר שלתינוק יהיו שתי
אבות או שתי אמהות שגם זו מין אכזריות כלפיו. ואי אפשר שהאושר של המבוגר
יהיה על חשבון האושר הטבעי הנורמטיבי של התינוק.

אגב הרבה נשים פנו אליי מתוך אידיאל להיות פונדקאית, בלי כסף, כדי לאפשר
הורות להורים. וגם אם האשה הזו רוצה להתפרנס ,זו צורה לגיטימית להתפרנס, אף
על פי שאפשר לטעון שהיא בונה על אומללות האם, אבל זאת גם עושים רופאים
ופסיכולוגים ועורכי דין, שגם ביניהם רובם הם אנשים אידיאליסטיים.

אבל ברור שגם המתירים ,מתירים רק בשעת הדחק כגון שאין לזוג ילדים, או מעט
ילדים ולא יכולים להתקדם הלאה.

אני לא בר הכי להכריע בסוגיות כאלה, כיוון שיש גדולי עולם שמתירים ויש
שאוסרים, מותר לזוג ללכת על פי המתירים, כי אלו גדולים ואלו גדולים. הגאון
הרב זלמן נחמיה גולדברג מתיר: אם מדובר בזוג חשוך ילדים, שהפונדקאות היא
הדרך היחידה עבורם להביא ילדים לעולם, יש מקום להמליץ להם לעשות זאת, בתנאי
שתהליך הפיקוח והרישום של הפונדקאות ייעשה כהלכה, היינו שיירשמו ההורים
הגנטיים, או תורמת הביצית, או האשה הפונדקאית, בדרך שתמנע בעתיד בעיות
יוחסין וגילוי עריות. ואם מדובר בזוג שיש להם כבר ילד אחד אלא זה לצורך
לידת ילדים נוספים הם נזקקים להליך פונדקאות, לכתחילה אין להמליץ להם לעשות
זאת, אבל אם האשה רוצה בכך מאוד מאוד מותר לעשות זאת (אסיא חוברת ס"ה).

הנושא השני: זה נכון שנפאל יותר מועדת לרעידות אדמה מאשר מקומות אחרים, כי
היא יושבת על חיבור בין לוחות טקטוניים, אבל בל נגזים, סך הכול זה נדיר
מאוד, ואם אדם יתחיל לחשוש מדברים נדירים, הוא גם לא ייצא לכביש כי שלוש
מאות אנשים נהרגים בארץ כל שנה מתאונות כאשר שליש מהם הם הולכי רגל. שלא
לדבר שכל שנה מתים בארץ מעישון עשרת אלפים אנשים, שישית מהם מעישון סביל.
הסיכון בנפאל הוא סיכון זעיר, וסיכון זעיר מותר לצורך מצווה ולצורך פרנסה,
מותר לעבוד כחשמלאי, מותר לעבוד כפועל בניין, מותר להיות שוטר, מותר להיות
עובדת סוציאלית, הסיכון הוא סיכון זעיר. ולומר הנה אתה רואה מה קורה לאלה
שהולכים לשם, זו סתם דמגוגיה זולה. אני בעד שתותר הפונדקאות בארץ, אבל באמת
שלא צריך לגייס נימוקים שלא לעניין ולרקוד על התינוקות הקטנים שקופאים שם
מקור, זה לא יושר אינטלקטואלי.

- פורסם בשאילת שלמה 386

