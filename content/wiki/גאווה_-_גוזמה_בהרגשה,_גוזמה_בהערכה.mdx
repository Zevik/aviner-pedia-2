---
title: "גאווה - גוזמה בהרגשה, גוזמה בהערכה"
type: "מאמר"
---

## גאווה – גוזמה בהרגשה, גוזמה בהערכה

\[מ"ראש יהודי"\]

דיברנו על סכנת הגאווה אצל הילד.

הגאווה מופיעה כאשר הדמיון מנפח את ההערכה העצמית של האדם, או כאשר הדמיון
אינו מנפח את העובדות, אלא את ההרגשה.

השגתי משהו – משתלטת עלי הרגשה טובה, אבל לא צריך להגזים. לא מפני שהצלחתי
עכשיו לרכוס רוכסן, אני כבר הכי חכם על-פני כדור הארץ.

לא צריך להגזים. לא גוזמה בהערכה ולא גוזמה בהרגשה (מוסר אביך ג ב-ד).

הגאווה היא אפוא מין גידול סרטני-נפשי. תאים טובים שמתרבים יתר על המידה.

האם אין סיכוי שדבר כזה יקרה לילד, כתוצאה מכך שאני מבטא כלפיו הערכה?

מסתבר שלא. על-פי רוב קורה ההפך. באופן טבעי יש לו הערכה עצמית נמוכה מאוד,
כיוון שמטבע הדברים הוא עדיין אינו כל-כך מוכשר, ואין בידו כלים להתמודד
בעולם המבוגרים, דבר שהוא מוּדע לו. אז הוא הצליח לרכוס את רוכסן מכנסיו –
אבל אביו יודע לנהוג באוטו! אין לו כל סיכוי מול אביו. כל זה בירור הגאווה,
מצד המקור, השורש.

- 

נלקח משאילת שלמה 210

