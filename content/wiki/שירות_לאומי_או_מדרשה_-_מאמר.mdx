---
title: "שירות לאומי או מדרשה? - מאמר"
type: "מאמר"
---

## שירות לאומי או מדרשה

**שאלה: בת שמתלבטת בין שירות לאומי לבין מדרשה, האם תוכל להחשיב שנת מדרשה
כשירות לאומי?**

תשובה: שניהם מאוד חשובים, אבל אינם חלופיים. יש להם מטרות אחרות. מדרשה –
מטרתה היא התגדלות הבת בתורה ומתוך כך מידות טובות ויראת שמים. שירות לאומי
–כשמו, הוא לשרת את האומה. האחד אינו בא על חשבון השני. אם הבת מתלבטת בין
זה לזה, אך תלך לשירות לאומי, כי צריכה היא לשרת את האומה שנה אחת, לעשות
חסד שנה אחת. באשר לתורה, תלמד אותה בזמנה החופשי.

אגב, יש פתרון מעולה: תכניות מיוחדת המצרפות שירות לאומי עם מדרשה, ומה
טוב. אך אם עליה להכריע, אז שירות לאומי, כי הוא שירות לאומה, וגם מחנך את
הבת לאחריות. בת חייבת להיות אחראית, כדי להיות רעיה, כדי להיות אמא –
ואחריות אינה דבר שאפשר ללמוד מתוך ספר, אלא מתוך בית-הספר של החיים. ואכן
בשירות לאומי מוטלת עליה אחריות.

בת אינה חייבת ללמוד תורה בצורה "מדרשתית", אך אם זה חשוב לה, שתעשה את
שניהם. אמנם זה דוחה בשנה את הלימודים ואת הנישואים, אבל החיים ארוכים.

כמובן, יש לעשות שירות לאומי רק רק במקום בו יש אישור והשגחה של רב או
רבנית. הרי כאשר הבת אוכלת מזון, היא בודקת אם יש הכשר של רב, על אף שזה
עלול להיות רק חטא חד פעמי, קל וחומר שירות לאומי של שנה שלמה.

ראה את הבלוג של הרב:

<http://video.maale.org.il/index.php/blog/show?vidid=5094&type=blog>

<http://video.maale.org.il/index.php/blog/show?vidid=5102&type=blog>

- 

נלקח משאילת שלמה 418

