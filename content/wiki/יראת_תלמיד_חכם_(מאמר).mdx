---
title: "יראת תלמיד חכם (מאמר)"
type: "מאמר"
---

## את ד' אלוקיך תירא לרבות ת"ח

מול נסיון גדול אנו עומדים כאשר ניצבים אלו מול אלו תלמידי חכמים גדולים
שאת כולם אנו מכבדים מעומק נפשנו ואף חיבים להם את חיינו הרוחניים. ולכן
נבוכים אנו כדממת ילד קטן הרואה מתח גדול בין הוריו והוא אינו יודע איפה
לשים את עצמו.

אך כל נסיון ששולח לנו ריבונו של עולם הוא לטובתנו למען נצא ממנו עוד יותר
מחוזקים ולעת כזאת אנו אומרים לכם ידידים יקרים אל תכניסו את ראשיכם בין
הרים גדולים פן ירוצצו את גולגולתכם כי מצווים אנו גם כלפי אלו וגם כלפי
אלו ב"את ד' אלוהיך תירא לרבות תלמידי חכמים".

ותלכו אחרי מלך הפרשנים שלנו רש"י שלעיתים כותב: "לא ידעתי את פירושו".
ודאי רש"י ידע הרבה אך כאן בחר לשתוק.

אל תעסקו במחקרים, אל תעסקו בשיפוטים, אל תעסקו בהערכות ואל תביעו רגשות.
כל מילה שתאמרו תפגע לכאן או לכאן ולא תרבו בזה עוצמה לעם ישראל ולכם.
לאורך שנים התחנכנו לדיבור להבעה לביקורת בונה ולחשיבה ובדרך הזו נמשיך. אך
אין דבר בעולם אף מהטובים שבו שאין הקיצוניות מזיקתו. וכבר אמר שמעון
העמסוני: "כשם שקיבלתי שכר על הדרישה כך אקבל שכר על הפרישה". וכך אנו
אומרים לכם ידידים יקרים: כשם שקיבלתם שכר על הדיבור כך תקבלו שכר על
השתיקה. וכל המרבה לשתוק הרי זה משובח וסייג לחכמה שתיקה.

אנו בטוחים שהרבה דברים אתם יודעים ואף אנו יודעים ולכן לא מדובר בשתיקה
הנובעת מריק אלא בשתיקה הנובעת מחכמה גדולה כעין הביטוי של הפילוסוף
ניקולאוס קוזאנוס לפני 600 שנה: "אי ידיעה מלומדת".

אכן אנחנו מכבדים את כל הרבנים אנחנו מאמינים לכל הרבנים ומכירי תודה עצומה
לכל הרבנים. וגם אם דבריהם סותרים אנחנו מוכנים לקבל את הסתירה. קצת דומה
לדברי אותו פילוסוף: החפיפה של הניגודים.

אנו כואבים. הרבה ניזוקנו. וכנראה עוד ננזק. זו אכן דרך ללא מילוט מה שנקרא
בעיה בלתי פתירה.

יודעים אנו שכל נער ונערה צעירים אינם סובלים בעיות בלתי פתירות .אבל מתבגר
יודע להכיל בעיות בלתי פתירות מתוך סבלנות ותקווה שהעתיד יושיט פתרונות
ולפחות חלקיים.

זה הכלל ידיד יקר עדיף לנו לידום, כי לא בריא נפשית להתעסק בזה. הקשב
לאמרתו של ריבונו של עולם למשה רבנו: "שתוק"!...והאמת תורה דרכה.

- 

נלקח משאילת שלמה 112

