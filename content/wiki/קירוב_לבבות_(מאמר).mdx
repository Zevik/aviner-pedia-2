---
title: "קירוב לבבות (מאמר)"
type: "מאמר"
---

## לימוד בחברותא

\[ראיין: הרב מרדכי ציון\]

ש: היש פתרון למשבר הגדול ביראת שמים בדורות האחרונים? אני יודע שאין פתרון
פלא, אך בכל זאת אין לנו הצדקה לשבת בחיבוק ידיים?

ת: דווקא יש פתרון פלא. לימוד תורה! חזקיהו מלך יהודה בא אחרי דור של חורבן
רוחני, כי אביו אחז סגר כל בתי-הכנסיות וכל בתי-המדרשות, ואמר: אם אין
גדיים, אין תיישים. גזרה על התורה יותר נוראה מאשר בסין קומוניסטית! בא
חזקיהו מלך יהודה, תרם שמן לבתי-כנסיות ולבתי-מדרשות כדי שיוכלו ללמוד גם
בלילה, והכריח ללמוד תורה.

ש: גם בדורנו שייך להכריח? הרי כפיה דתית זה דבר שאינו נשמע?

ת: נכון. אלא יש לשכנע ולהרבות הזדמנויות. וסוף סוף גם במשברים הכי נוראים
של חילוניות, נותרת סגולה ישראלית, ובעומק נשמתו, הדור צמא לתורה ולקדושה.

ש: אז למה גדולי עולם לא נתנו פתרון זה ללמוד תורה?

ת: ודאי נתנו. למשל הנצי"ב דן בשאלת הקהילות הנפרדות. כלומר לאור המצב
הנורא של כפירה, ואי יכולת להציל את הכופרים, אולי ניפרד מהם ונקים לנו
קהילות כשרות וטהורות. הנצי"ב שולל ואומר שזה כמו חרבות בגוף האומה. אלא מה
הפתרון? לימוד תורה ברבים ולימוד תורה ליחידים לגדל תלמידי חכמים. שו"ת
משיב דבר א מד.

ש: אבל אנשים רבים באומה לא אוהבים ללמוד תורה?

ת: זה נכון. זו מחלה. זה מעגל קסמים. בגלל שהטבע הישראלי נפגע, אז אין
מתיקות בלימוד תורה. כמו שלאדם חולה אין תיאבון למזון בריא, כך לאדם שנפגע
טבעו הרוחני, אין תיאבון לתורה, כדברי הרמב"ם בשמונה פרקים פרק ב.

ש: אז מה הפתרון?

ת: לרפא את הטבע הישראלי. וכיצד? על ידי לימוד תורה. כך כותב מרן הרב קוק:
"מעוט מתיקות נעימת התורה בא מחסרון בטבע הישראלי של הנשמה שצריכין לתקנה
על ידי תשובה מכוונת לחסרון זה". אורות התשובה יד כו. "יראת חטא הטבעית היא
הטבע האנושי הבריא ביחס למוסר הכללי, והיא הטבע הישראלי המיוחד ביחש לכל
חטא ועוון מצד התורה והמצוה מורשה קהלת יעקב. ואין טבע זה חוזר לישראל כי
אם על ידי תלמוד תורה בהמון, תלמוד תורה לגדל תלמידי חכמים, ותלמוד תורה של
קביעות עתים לתורה להמון הרחב" (שם ו ג).

ש: למעשה כיצד לארגן לימוד ברבים? לחלק חוברות וספרים?

ת: לארגן שיעורים בכל מקום, ובמיוחד חברותות. בגמרא ברכות מודגש שלימוד
לבדו הוא מסוכן וגורם לאדם להיות טיפש וגם חוטא (ברכות סג ב), כי הוא רק
מקשיב לעצמו (עיין עין איה שם).

ש: האם עוד לא ארגנו הנ"ל?

ת: ודאי ארגנו. יש "קרוב אלי" (058-550-3344 - www.karovelay.co.il), הכולל
בוגרי ישיבות ששמים ללמוד בחברותא פנים בפנים או בטלפון.

ש: מה ללמוד? כתבי מרן הרב קוק?

ת: לאו דווקא. אלא אין אדם לומד תורה אלא במה שליבו חפץ.

- פורסם בשאילת שלמה 394

