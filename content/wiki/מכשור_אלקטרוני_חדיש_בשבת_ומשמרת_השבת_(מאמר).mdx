---
title: "מכשור אלקטרוני חדיש בשבת ו\"משמרת השבת\" (מאמר)"
type: "מאמר"
---

## מכשור אלקטרוני חדיש בשבת ו"משמרת השבת"

\[אתר סרוגים\]

יישר כחם של "משמרת השבת" על הפתרונות ההלכתיים לכתחילה לבעיית חשמל בשבת.

כי השבת היא יסוד חיינו ואין לחפש פתרונות של שעת הדחק השנויים במחלוקת,
אלא פתרונות ברורים ומוסכמים.

רק לצרכים בטחוניים ורפואים, יש מקום לפתרונות של דוחק, גם עבור סיכון
נמוך.

לא כן בחייהם של יהודים רגילים, בגלל האיסורים החמורים עצמם, וגם כדי לא
לפרוץ את חומת השבת.

לכן אין להשתמש בפתרונות המבוססים על היתר של הגברת זרם – שהוא שנוי
במחלוקת. וכן בשיטות של גרמא ודבר שאינו מתכוון, כאשר הן מובנות במכשיר
עצמו והן הן דרך הפעלתו. וכן בשיטת מניעת המניעה שהיא חידוש.

לאור זאת:

א. מקררים חדישים – פתיחת הדלת מפעילה מערכות אלקטרוניות רבות (מדחס,
דאמפר, תכנית הפשרה, רישום דיגיטלי, מאוור). ולכן יש לצרף כרטיס אלקטרוני
מיוחד של "משמרת השבת" המבטל את כל אלה בשבת.

ב. מזגן אינוורטר – חיישנים רגישים לפתיחת דלת וחלון והטרמפרטורה בכלל,
ומגבירים את צריכת החשמל ועוצמת המנוע. אנא להשתמש בכרטיס הנ"ל.

ג. מד-מים אלקטרוני – שמופעל בכל פתיחת ברז. אנא להשתמש במדי-מים עם אישור
המכון הנ"ל.

ד. מעלית שבת אלקטרונית – כניסת הנוסעים מפעילה את שקילתן המשפיעה על הזרם,
כשמשקל הנוסעים יוצר זרם ועוצר את המעלית בנקודת פילוס. לכן אנא להשתמש רק
לחולים ולזקנים, ובמעלית מכנית עבור בריאים.

ועוד פעם נבחין בין דבר שאדם לא מתכוון אליו ולא מעוניין בו ורחוק ממנו
לבין מנגנון שכך דרך הפעלתו של המכשיר.

ונדגיש שכיון שלפי מרן הרב קוק, וכן הגרב"צ עוזיאל והגר"ע הדאיה, חשמל אסור
מן התורה מדין מבעיר, וכן לפי גדולים אחרים מסיבות אחרות, - לכן בכל ספק יש
להחמיר.

ושמרו בני ישראל את השבת לעשות את השבת לדורתם ברית עולם ביני ובין בני
ישראל אות היא לעולם.

- פורסם בשאיל שלמה 386

