---
title: "תפילין של רבנו תם (שו\"ת)"
type: "שו\"ת"
---

\[מקורות ע"י הרב מרדכי ציון\]

**הנחת תפילין של ר"ת**

ש: למי שייך להניח תפילין של ר"ת?

ת: ירא שמים שמוחזק ומפורסם בחסידות (שו"ע או"ח לד ב-ג). אלא אם כן, זה
מנהג כל הקהילה, ואז אין זו יוהרא (ברכ"י שם אות א).

\[שו"ת שאילת שלמה ד כג. חידש הגר"מ פיינשטיין עוד תנאי שיש להניח תפילין
של ר"ת רק אם הם מהודרים. וכשיצא מרוסיה, תפיליו של ר"ת נתקלקלו והפסיק
להניח, עד שהרבי מלובביץ' דאג להשיג לו זוג תפילין של ר"ת מהודרים. שו"ת
אגרות משה או"ח ד ט – רשם מ"צ\].

**תחילת המחלוקת בתפילין רש"י ור"ת**

ש: מתי התחילה המחלוקת על תפילין של רש"י ורבינו תם?

ת: בוודאי המחלוקת התחילה לפני רש"י ור"ת. בתפילין שמצאו במדבר יהודה היו
תפילין גם בשיטת רש"י וגם בשיטת ר"ת. זו מחלוקת קדומה, אך היא קרויה על שמם
כיוון שהם נחלקו בעניין, ובעקבות דעותיהם העניין התפרסם. על כל פנים, יש
שתי אפשרויות להסביר כיצד ומתי התחילה המחלוקת: א. יתכן שלפי אורך השנים
ורוב הגלויות והצרות שכחו באיזה סדר יש לשים את הפרשיות, כעין מה שכתב
הרמב"ם לגבי תקיעות השופר (הלכות שופר ג ב). ב. הקדוש ברוך הוא מסר שתי
שיטות לתפילין והוכרעה המחלוקת, כעין שיטת רב האי גאון המובאת ברא"ש לגבי
תקיעות שופר (ראש השנה ד, י).

ש: כשמוצאים תפילין עתיקות, האם אפשר להכריע איזה תפילין היו העיקר?

ת: הפוסקים כבר כתבו על זה. כתב הסמ"ג (מצות עשה כב) שיש ראיה שיש לשים
הפרשיות כדברי רש"י ממה שמצאו בקבר יחזקאל הנביא תפילין ישנים מאוד כסדר
רש"י. הדרישה (ס' לד סק"א) כתב על כך: "שמעתי משם מורי דאין לסתור סדר ר"ת
ממה שמצאו תפילין בקבר יחזקאל כדברי רש"י, שאדרבה לר"ת מצי למימר שפסולין
היו כיון שכתבן באותו הסדר ולכך נקברו בקבר כדין ספרים פסולין שנקברין
ונטמנין בקברו של צדיק". אלא כתב הב"ח (שם): "ויש דוחין דלפי דפסולין הוו
גנזום לשם, ולא נהירא, דלא היו צריכים גניזה אלא להחליף הנחתן מבית זה לבית
זה".

**גדולי ישראל ותפילין של ר"ת**

ש: האם הגר"א הניח תפילין של ר"ת?

ת: לא. רבי חיים מוולוז'ין שאל את הגר"א על תפילין של ר"ת, והשיב: "אז למה
דווקא תפילין של ר"ת? הרי יש עשרים וארבע \[ויש אומרים: שישים וארבע!\]
שיטות, וכי תניח עשרים וארבעה זוגות תפילין"?! אמר רבי חיים מוולוז'ין: "אך
תפילין של ר"ת מיוחדות. אולי ישאלו אותי בעולם הבא למה לא הנחתי". אמר לו
הגר"א: "לא מקיימים מצוות בשביל עולם הבא. מקיימים מצוות בשביל עבודת ד'".
ארחות חיים כתר ראש (אות יג. ועיין לנתיבות ישראל ב רסה שרבנו הרב צבי
יהודה מביא משם שר' חיים כן התחיל להניח. וסיפר האדר"ת שהתחיל להניח תפילין
של ר"ת אחרי שקרא שהחת"ס הניחן, אך התחרט אחרי שלמד דעת הגר"א, אבל כבר אי
אפשר לו שלא להניח עוד). ובעקבותיו של הגר"א גם הגר"ח מבריסק לא הניח
תפילין של ר"ת (שו"ת תשובות והנהגות ח"ד עמ' תכה). וכן החזו"א (אורחות רבנו
ח"ג עמ' קצג).

ש: שמעתי שהח"ח הניח תפילין של ר"ת?

ת: הח"ח סיפר לבנו ר' לייב, שהוא התחיל אחרי שבירושלמי שנתגלה מחדש על מסכת
מנחות מפורשת בו הנחתם, כדעת רבנו תם. אמנם בסוף נודע שהירושלמי הזה הוא
מזויף, אך הח"ח המשיך להניח תפילין של ר"ת עד הסתלקותו כיוון שכבר התחיל.

\[כל כתבי חפץ חיים השלם ח"ג עמ' כד. אמנם עיין עוד הסברים במאיר עיני
ישראל עמ' 420-419. ופעם כשחסיד שאל הג"ר יעקב קמנצקי על הנחת תפילין של
ר"ת, אמר שאין זה מנהג ליטאי. החסיד אמר: אבל הח"ח הניח? אמר הג"ר קמנצקי
שהח"ח המתין עד גיל תשעים טרם החל להניח תפילין של ר"ת, ואם אגיע לגיל
תשעים – אניח. וכן עשה ביום הולדת התשעים. ס' רבי יעקב עמ' 425-424 – רשם
מ"צ\].

ש: האם מרן הרב קוק הניח תפילין של ר"ת?

ת: כן, אבל בצינעה (לשלשה באלול ח"א אות קט. עי' טל הראי"ה עמ' נח).

ש: רבנו הרב צבי יהודה?

ת: לא. מחשש יהירות (שו"ע או"ח לד ג. מ"ב ס"ק יז), אלא אם כן הניח בצינעה.

**תפילין לפי שיטות אחרות**

ש: מדוע יש מניחים תפילין של ר"ת ולא תפילין מסוג אחר?

ת: כי יש גאונים שסוברים כר"ת, מה שאין כן בסוגים אחרים.

\[רק יחידי יחידים מניחים סוגים אחרים. הרבי מלובביץ' היה מניח ארבע זוגות
תפילין: רש"י, ר"ת, ראב"ד \[אותו סדר כר"ת אך שמים אותן הפוך\] ושמושא רבא
\[אותו סדר כרש"י אך הפוך\]. הרבי הסתפק עד שהאדמו"ר הקודם – חותנו, הרבי
ריי"ץ – אמר לו להניח ארבעה זוגות תפילין ולקח את הנהגתו "על כתפיו". שערי
הלכה ומנהג א עג-עז. הוא היה מניח אותן אחד אחרי השני. ע' סדר הנחתן בס'
היום יום – יט מנחם אב – רשם מ"צ\].

**התחלה**

ש: הנוהגים להניח תפילין של ר"ת, מתי מתחילים?

ת: יש נהגו תיכף כשנעשים בר מצוה כתפילין של רש"י (שו"ת דברי יציב א מד).
יש נהגו להניחן רק אחר הנישואים (פסקי תשובות לד הערה 18). ויש נהגו בתום
שנה ראשונה לנישואים (פסקי תשובות שם).

**יחד או בנפרד**

ש: האם יש להניח תפילין של ר"ת יחד עם תפילין של רש"י, או בנפרד?

ת: יש נוהגים להניח תפילין של רש"י לתפילה ובסוף להניח תפילין של ר"ת, כי
התפילין שלנו גדולים ואין די מקום לשניהם (שו"ת יביע אומר א או"ח ג). יש
נוהגים ע"פ נסתר להניח את שני התפילין דווקא בבת אחת משום שזה תיקון
לפנימיות ולחיצוניות והתיקון אפשרי רק יחד, ואפשר למצוא תפילין קטנות ושיש
מקום לשתיהן בראש כמו שכתוב בגמרא ערובין (צה, ב. שו"ת ישכיל עבדי ח או"ח
כב. יו"ד ח. ועי' שו"ת דברי חיים ב או"ח ו. שו"ת דברי משה או"ח ד).

\[פעם אחת נסע יחד הגר"ע יוסף עם הגרב"צ אבא שאול למדינת פנמה, הגרב"צ אבא
שאול שהיה נוהג תמיד להניח תפילין של רש"י ושל ר"ת ביחד, לא רצה להניחן כך
מפני הגר"ע, ובאותם ימים שהיה שם הניחן בזה אחר זה, וכשנשאל מפני מה אינו
מניחן יחד לשיטתו, השיב, שאין זה נאה לעשות כן בפני הגר"ע, מאחר ויש לו דין
של מרא דאתרא בכל מקום שהולך לשם, והוא נוהג להניחן בזה אחר זה (פאר הדור
עמ' כב).\]

**מה לקרוא עם תפילין של ר"ת?**

ש: מה יש לקרוא בעת הנחת תפילין של ר"ת?

ת: נהגו לומר כל ד' פרשיות המוזכרות בהן חובת תפילין (שערי תשובה לח יב.
פמ"ג כה א"א סק"ו). ויש מוסיפים פרשת ציצית (בשו"ת התעוררות תשובה (א, יט),
כתב הגאון רבי שמעון סופר במה שמובא בהקדמת ספר ליקוטי חבר בן חיים ח"ג,
ששמע שהחת"ס לא היה קורא ק"ש בתפילין דר"ת מחשש דהקורא ק"ש בלא תפילין
כאילו מעיד עדות שקר, ברכות יד ב, "אני ראיתי מאאמו"ר בעל הכת"ס זצ"ל שקרא
ק"ש דתפילין דר"ת, ובלי ספק שכך ראה מאביו החת"ס ז"ל. וכמה דברים ראיתי
נדפסים ממנהגיו של החת"ס זצ"ל אשר לא שמעתי ולא ראיתי מאאמו"ר זצ"ל אשר נהג
כמנהגיו, וממילא שאין להקשות ולפלפל בהם".

**ברכה**

ש: האם מברכים על הנחת תפילין של ר"ת?

ת: יש אומרים לברך כמו שמברכים על תפילין של רש"י (שערי תשובה כה סק"א),
אבל נפסק בשולחן ערוך (או"ח לד ב) שיש לברך רק על תפילין של רש"י, כי העיקר
הוא כרש"י וע"כ לא יברך על תפילין של ר"ת (מהרי"ל מובא בב"י שם). ויש לכוון
בברכה שמברך על תפילין של רש"י גם על תפילין של ר"ת (אשל אברהם מבוטשאטש
סי' לד).

**ברכה בטעות על תפילין של ר"ת**

ש: מי שהניח בטעות תפילין של ר"ת ובירך עליהן, האם יש לברך בהנחת תפילין של
רש"י?

ת: נחלקו הפוסקים. יש אומרים לברך, שהרי לא כיוון על השנים בברכתו (שו"ת
חיים שאל סי' א). ויש אומרים שאינו צריך לחזור ולברך שמן הסתם היתה כוונתו
על שניהם.

\[שו"ת דברי חיים יו"ד ב פב בשם החוזה מלובין. והגרי"ש אלישיב אמר שמכיון
שאנחנו נוהגים שלא מברכים על תפילין דר"ת, א"כ כשבירך על התפילין דר"ת זה
היה רק משום שדימה שאלו תפילין של רש"י, וא"כ הוה ברכה בטעות, ופשוט שצריך
לשוב ולברך כשמניח התפילין של רש"י. ישא יוסף לרב יוסף אפרתי ד ח.

ופעם המשמש בקודש של האדמו"ר מבעלז, הג"ר אהרן רוקח, הגיש להאדמו"ר להנחת
תפילין, הניח תפילין של ר"ת במקום תפילין של רש"י. כאשר גילה זאת, היתה
למשמש בקודש עגמת נפש גדולה. הרגיעו האדמו"ר ואמר: רבנו תם פעל והשיג שכל
יהודי המניח גם תפילין של ר"ת, יטעה פעם בחייו ויברך בטעות על תפילין של
ר"ת. קדושתו של אהרן ח"א עמ' תקעט. וכדומה, אירע פעם שהבחר ששימש את הגאון
מטשעבין, החליף בטעות והגיש לו בראשונה את התפילין דר"ת, והטשעבינר בירך על
השל יד, ותיכף גילה הבחור את אזנו אודות הטעות שאריעה, והטשעבינר חלץ את
השל יד והניח את תפילין דרש"י ובירך רק על השל ראש. הבחור חשש מתגובתו אולם
הטשעבינר אמר לו שכמובן שאסור לעשות כן בכוונה, אולם היו צדיקים שבדיעבד
שמחו כשאירעה להם טעות כזו, לברך פעם אחת על התפילין דר"ת. שר התורה עמ'
302.

אמנם העוזר של הג"ר עובדיה יוסף, הרב צבי חקק, אמר: "פעם הגשתי בטעות למרן
תפילין של רבינו תם, ומרן בירך עליהם, ולאחר מכן שסיפרתי לו שטעתי והגשתי
את התפילין הלא נכונות, מרן בכה במשך יום שלם(!) על כך שבירך ברכה לבטלה"
(פאר הדור עמ' כא) - רשם מ"צ.\]

**תפילין של ר"ת בבין השמשות של ר"ת**

ש: מי שלא הספיק להניח תפילין של ר"ת לפני השקיעה, האם מותר להניח בבין
השמשות של ר"ת, הרי זה ר"ת וזה ר"ת? כלומר, לפי שיטת ר"ת עדיין יום וא"כ
מותר להניח תפילין שלו?

ת: לא. יש כמה גאונים הסוברים בתפילין כשיטת ר"ת ולגבי זמן צאת הכוכבים
נחלקו עליו (הג"ר שמאי קהת גראס בעל 'שו"ת שבט הקהתי'. עלים לתרופה – גליון
תשמ"ח מדור עלי אורח אות ו. אמנם בשו"ת מאזני צדק לרב מנחם זכריה זילבער,
ראב"ד התאחדות הרבנים של ארה"ב וקנדה \[ב, ד\], מסיק דבדיעבד מותר).

**הכיסים**

ש: מותר לשים ב' זוגות תפילין בכיס א'?

ת: לא. יש לעשות ב' כיסים נפרדים ולסמן על כל א' מהם כדי שלא יתן של זה
בזה, כי הרי תפילין של רש"י הם העיקר ויש לברך רק עליהן (שו"ע או"ח לד ד.
מ"ב ס"ק יח).

ש: מותר להחליף הכיס של תפילין של רש"י לתפילין של ר"ת, או להיפך?

ת: אסור (מ"ב לד סק"כ). ויש מתירים להחליף כיס של תפילין של ר"ת לשל רש"י,
כי תפילין של רש"י הם העיקר (הגר"ש קלוגר. ספר סת"ם הלכות תפילין יז).

ש: מה הדין אם נתערבו הכיסים?

ת: יש אומרים שיניחם באיזה שירצה, והנכון שיניחם בשל רש"י של זה שנוהג שלא
להניח תפילין של ר"ת (פסקי תשובות לד ט אות ד).

**הוצאה תפילין של ר"ת קודם**

ש: המוציא בטעות תפילין של ר"ת לפני תפילין של רש"י, מה לעשות?

ת: יש עדיין להניח תפילין של רש"י, ולא נחשב כמעביר על המצוות, שהעיקר
כרש"י (מ"ב לד כ).

**שיטות אחרות ביחד**

ש: מה הדין במי שהניח תפילין של יד כשיטת רש"י ותפילין של ראש כשיטת ר"ת,
או להיפך?

ת: לא יצא ידי חובתו של הנחת שניהן אלא האחד של רש"י (מ"ב לד סק"ה).

**ספק הנחת תפילין של רבנו תם**

ש: מי שאוחז תפילין של ר"ת בידיו, ואינו יודע אם כבר הניחן או לא, מה הדין?

ת: אין צריך להניח שנית.

\[פעם נשאל הג"ר פנחס הירשפרונג – ששימש כאב"ד של מונטריאל – אותה שאלה,
והשיב ע"פ דברי הט"ז בהלכות מליחה \[יו"ד סט ס"ק כד\] שאשה שבשלה בשר ושכחה
אם מלחה אותו תחילה אם לאו, התיר ע"פ הגמ' בברכות \[טז א\] שאם אומר קריאת
שמע ולא זוכר אם הוא בסוף הקטע הראשון או השני, אם הוא התחיל לומר "למען
ירבו" אומרים "דסירכיה נקיט ואתי", שהוא נהג כרגיל והוא בסוף הקטע השני.
והוא הדין כאן, שאין צריך להניח שנית. ניצוצי אש פנחס מט – רשם מ"צ.\]

**ראש חודש**

ש: מתי מניחים תפילין של ר"ת בראש חודש, הרי חולצים תפילין לפני מוסף?

ת: יש אומרים שיניח תפילין של ר"ת אחר תפילת מוסף (פמ"ג כה מ"ז טז), ודעת
המקובלים היא שאין להניח תפילין אחר מוסף ולכן יזהר להניחן לפני מוסף (פסקי
תשובות כה הערה 211).

**פורים**

ש: למי שמניח תפילין של ר"ת, באיזה תפילין קוראים את המגילה בפורים?

ת: יש נוהגים בתפילין של רש"י ויש נוהגים בתפילין של ר"ת (נטעי גבריאל –
פורים פרק נא הערה ג).

**ברית מילה**

ש: הנוהגים להכניס את בנו בבריתו של אברהם אבינו כשמונחים עליו תפילין (ש"ך
יו"ד רסה ס"ק כד. מג"א כה ס"ק כח), והוא מניח תפילין של ר"ת, באלו תפילין
מניח בברית המילה?

ת: נהגו בתפילין של ר"ת (ברית אבות להג"ר שבתי ליפשיטץ סי' ו. כורת הברית
בפתח אליהו סי' ב).

**אבל**

ש: האם אבל מניח תפילין של ר"ת?

ת: י"א שמעת שמותר בתפילין של רש"י מותר גם בתפילין של ר"ת (ברכי יוסף לח
סק"ד. וכן נהג הגר"ע יוסף בהיותו יושב שבעה. הליכות עולם ב קנח. שו"ת יביע
אומר ט או"ח פח אות כז. פאר הדור עמ' קיא). וי"א שאין מניחים תפילין של ר"ת
במשך כל ימי השבעה (באר היטב לח סק"ה). ושניהם אומרים כן בשם האריז"ל. לכן
רבים מניחים תפילין של ר"ת בצנעה (נטעי גבריאל – אבלות פב טז).

**סופר שלא מניח תפילין של ר"ת**

ש: האם סופר סת"ם שלא מניח תפילין של ר"ת יכול לכתוב תפילין של ר"ת?

ת: מעיקר הדין אין בעיה (מקדש מעט לד סק"ד). ויש מהדרים לקנות תפילין של
ר"ת דווקא מסופר המניח תפילין של ר"ת (לשכת הסופר כו סק"א).

**תפילין של ר"ת ומעשר כספים**

ש: מותר לקנות תפילין של ר"ת ממעות מעשר?

ת: לא. מעשר כספים זה לעניים (וכן פסק הגר"ח קניבסקי. הלכות מעשר כספים פ'
יד אות נג).

