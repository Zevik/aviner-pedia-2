---
title: "לימודי חול וקודש לילדים (מאמר)"
type: "מאמר"
---

ש: ברוך ד', היום 2,300,000 ילדים נכנסים לבית ספר.

ת: זה מאוד משמח, במיוחד שזה חינם ופתוח גם לעניים שאין להם כסף. רק כואב
הלב שיש ילדים שהולכים רעבים לבית ספר.

ש: לא שמענו על כך!

ת: זה דבר לא נעים ששומרים אותו בסוד. אך לא פחות מזה, כואב שגם בבית ספר
נשארים ברעב רוחני. יש אגרת מפורסמת של מרן הרב קוק, אגרת קע המכונה "אגרת
החינוך", בה הוא מסביר את ההבדל בין לימודי קודש ללימודי חול. לימודי חול
הם אמצעי להכשיר את האדם למלחמת החיים, ולימודי קודש לעצם החיים, כלומר
להיות ישר וטוב, ישר וטוב כלפי ד', ישר וטוב כלפי הבריות. לעולם אין לשכוח
שהמטרה יותר חשובה לאין ערוך מהאמצעי.

ש: אבל במדינתנו צריך מדעים וטכנולוגיה?

ת: ודאי. אך בלי יראת שמים אלו לא יועילו במאומה. הם להט החרב המתהפכת.
אפשר להשתמש בהם לטוב או לרע. לכן, יסוד הכל הוא להיות ישר וטוב.

ש: ואיך עושים זאת?

ת: כאמור, על ידי לימוד תורה. וכן בכך שהמורים ראויים, כדברי חז"ל: אם הרב
דומה למלאך ד' צבאות, ילמדו תורת מפיו, ואם לא, לא ילמדו (מועד קטן יז א).
עיקר השפעתו של האדם אינה מה שהוא אומר, אלא מה שהוא חי, בכך עיקר הקרנתו
והשפעתו על התלמיד, גם אם אינה מודעת לו ולתלמיד.

ש: אז יש לנו בעיה גדולה עם החינוך החילוני?

ת: כן. רבנו הרב צבי יהודה היה אומר בצער עצום, שאמנם מדינת ישראל היא
קידוש השם גדול, אבל יש בה שני דברים שהם חילול השם: החינוך והמשפט. שניהם
הם גויים. החינוך הוא חינוך גוי מתורגם לעברית. זה אסון.

ש: והחינוך הדתי?

ת: חצי אסון. גם שם צריך שיפור עצום. ב"ה קמים יותר ויותר תלמודי תורה, בהם
לומדים, המירב של קודש והמזער של חול, כתבנית של כל הדורות. נקווה שיתפשטו
יותר ויותר.

ש: אז יש להפנות מורים לתלמודי תורה?

ת: לכל. מרן הרב קוק כותב שיש מצווה להיות מורה בתלמודי תורה שהם בבחינת
כולו לד', ובבתי ספר דתיים בהם יש גם קודש גם חול, וגם בבתי ספר חילוניים,
שגם שם המורים לתורה חייבים להיות יראי שמים, כדי שמזון רוחני זה יהיה זך
וטהור.

ש: יש בעיה: משכורות של מורים הן נמוכות.

ת: נכון. ויש עוד בעיות בעולם. צריך מסירות נפש, כי מי שמוכשר, איש או
אישה, מצוה גדולה שיהיה מורה על טהרת הקודש.

ש: ובסיכום?

ת: שלום כיתה א'. ד' יהיה בעזרכם.

- פורסם בשאילת שלמה 562

