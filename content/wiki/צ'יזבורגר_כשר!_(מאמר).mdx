---
title: "צ'יזבורגר כשר?! (מאמר)"
type: "מאמר"
---

**שאלה:** שמעתי שה-OU, ארגון הכשרות הגדול בעולם העניק כשרות להמבורגר עם
גבינה, "צ'יזבורגר", העשוי רק ממים, שמן קוקוס וחלבונים מהצומח (חיטה,
ותפוחי אדמה). מדוע אין איסור של משום מראית עין?

**תשובה:** בעיה דומה לזו נדונה על ידי הפוסקים: עוף מבושל בחלב שקדים.
הרמ"א (יו"ד פז, ג) מתיר, כי לדעתו גזרו על מראית עין רק במקום שאפשר לחשוד
שמא עוברים על איסור מן התורה. לכן עוף בחלב שקדים יהיה מותר, שהרי איסור
עוף בחלב הוא מדרבנן, לעומת בשר בהמה וחיה בחלב שהוא מן התורה. וכן יהיה
בנדוננו, כי רק בשר וחלב שנתבשלו יחד אסורים מן התורה, אבל אם נאכלים זה
אחר זה, האיסור דרבנן.

אמנם אחרונים רבים (ש"ך, ט"ז ועוד) חלקו על כלל זה, שהרי מצאנו דוגמאות
שחז"ל אסרו דברים משום מראית העין, כשהחשש הוא שעוברים על איסור דרבנן,
כגון היוצא בשבת עם בהמתו בפעמון שעליה, אפילו פקוק, שכן נראה הוא כאילו
הולך למכרה בשוק (שבת סד ב). אבל יש פוסקים שקיבלו כלל זה. ובנדון דידן,
אין בשר ואין חלב בכלל!

ויש להתיר מפני שלושה טעמים אחרים נוספים: א. ה'פרי חדש' (שם סק"ז) כתב
שבעניין מראית עין, אין לנו להוסיף גזרות חדשות על אלו שהוזכרו בתלמוד,
אחרת אין לדבר סוף. למשל, נאסור בשר חיה בלי ניקור שמא יחשדו אותו שאוכל
בשר בהמה. ב. רבי יהונתן אייבשיץ (כרתי ופלתי שם סק"ז) אומר שחלב שקדים
אינו חלב כלל אלא מי פירות. ואין זה דומה למה שאסרו חז"ל (כריתות כא, ב) דם
דגים המכונס בכלי, שהוא באמת דם, מה שאין כן לגבי חלב שקדים, שלא מפני
מראהו הלבן נקראהו חלב. והוא הדין לגבי חלב סינתטי. ג. כתב הרא"ש (נידה ט,
ז) שאיסור מראית עין אינו אלא בדבר שאינו מצוי, שיש מקום לחשוש שעובר על
איסור, אבל אם הוא מצוי, אין מקום לחשש.

למשל, מה שאסרו חז"ל לתפור בגד צמר או פשתן בחוט משי, האיסור היה רק בזמנם
שלא היה המשי מצוי, אבל עכשיו שמצוי וכולם מכירים בו, אין חשש. וכן יש
שהתירו לטגן קציצות בשר עם קוקוס טחון הדומה לחמאה, מפני שמאכל זה נפוץ.
וכן נוהגים להשתמש בפסח בקמח מצה לטיגון ובישול, ואין חוששים מפני מראית
עין. והוא הדין בחלב סינתטי או גלידה מחלב סינתטי שמצויים מאוד. כשהמציאו
את המרגרינה, היו פוסקים שאמרו שכשאוכלים מרגרינה בארוחה בשרית, צריך לשים
את המרגרינה עם העטיפה שלה, בדומה לחלב שקדים (וכ"כ בפירושו מצודת דוד על
קיצור שו"ע מהרב דוד פלדמן ס' לח סע' טו). ועכשיו כולם יודעים על מרגרינה,
שניצל סויה, חלב פרווה וכו'.

לכן הגר"ע יוסף מסיק בשו"ת 'יחוה דעת' (ג, נט) שמותר לשתות חלב סינתטי או
לאכול גלידה מחלב סינתטי אחרי ארוחה בשרית. מתוך מערכת הנימוקים שהובאו
מתברר שהדבר מותר גם בתוך הארוחה ממש, ואפילו להכניס אותם יחד לפה.

משום שה"צ'יזבורגר" חדש ואנשים יתמהו, יחשדו וכד', יש לעשות איזה סימן כדי
שידעו מהו הדבר, כמו שאמרו להניח שקדים אצל חלב השקדים, כך יניח אריזת החלב
וכדומה.

וכן מובא ב'פסקי הלכות צבא' (עמ' 109-108), שנשאל הג"ר שלמה גורן: בעת
היציאה לשמירה מחלקים כריכים של בשר והלחם מרוח במרגרינה, כמה מהחיילים
סרבו לקחת מסנדוויצ'ים אלה בטענה שאמנם הם כשרים אך משום מראית עין שלא
יטעו לומר שמרחו את הלחם בחמאה. כיצד עלי לנהוג במקרה זה והאם יש בכריכים
אלה משום מראית עין. והשיב:

א. הרמ"א ביורה דעה הלכות בשר וחלב פ"ז סעיף ד' אוסר לעשות בשר בהמה עם חלב
שקדים משום מראית עין, אלא אם כן יניח אצל החלב גרגירי שקדים כדי שיכירו
שהחלב אינו של שקדים.

ב. אבל בשר עוף מותר לעשות עם חלב שקדים בלי היכר מאחר והאיסור אינו רק
מדרבנן ומזה רוצה הש"ך להסיק שכל האיסור אינו אלא לבשלם יחד אבל בלי בישול
שתמיד האיסור הוא מדרבנן מותר לאכול בשר עם חלב שקדים בלי היכר. אבל לבסוף
מביא הש"ך שיטות אחרות האוסרות לאכול גם בשר עוף בחלב שקדים בלי היכר,
שאפילו באיסור דרבנן חוששים למראית עין וכלל אין להתיר לאכול בשר עם חלב
שקדים בלי היתר.

ג. ב'דרכי תשובה' הביא בשם כמה פוסקים המחייבים לעשות היכר גם כשמורחים
מריחה עשויה קציץ ביצים הדומה לגבינה המוגשת בסעודה בשרית על ידי זה שיניח
קליפות ביצים ליד המריחה. מפוסקים אלה נראה שכל ממרח הדומה במראהו לממרח
חלבי שאוכלים אותו עם בשר ,יש לעשות היכר משום מראית עין, בייחוד כשאוכלים
בפרהסיה בסעודות גדולות, בוודאי צריך לעשות היכר, ויוצא אפוא שגם ממרח
מרגרינה צריך היכר כלשהוא שהוא אינו ממרח חלבי.

ד. הסברה נוטה שכל האיסור הזה אינו נוהג אלא כאשר המאכל אינו נהוג יום יום,
ולכן כאשר לעתים מזומנות מוגש ממרח חלבי הדומה לחלב יש חשש למראית עין, אך
מרגרינה היא מאכל יומיומי יותר מחמאה ואין חשש למראית עין. גם רוב הממרחים
בכריכים אינם ממרחים חלביים. אמנם מן הראוי וכדאי הדבר במסיבה שבה מגישים
כריכים כנ"ל לפרסם במודעה שהכריכים מרוחים במרגרינה.

**סיכום:** מותר לתת הכשר ל"צ'יזבורגר" שאין לו לא גבינה ולא בשר אלא
בינתיים יש לעשות סימן מובהק כדי שיהיה ברור שהוא לא בשר בחלב.

- פורסם בשאילת שלמה 548

