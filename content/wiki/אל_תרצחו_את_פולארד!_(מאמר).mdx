---
title: "אל תרצחו את פולארד! (מאמר)"
type: "מאמר"
---

יהונתן פולארד כתב: "אמריקאים הטילו עלי עונש מאסר עולם. ישראל הפכה אותו
לעונש מות".

הא כיצד? התעלמות מכוונת במשך עשרים ושתיים שנה, וגרוע מזה. לא רק חוסר
עניין של ממשלות ישראל לשחררו, אלא עניין שלא לשחררו. אולי יש אנשים במעמד
רם במדינה המעוניינים בכך שיישאר כלוא.

על כל פנים העובדות ידועות: במשך 22 שנה לא נעשה מאומה כדי לשחררו (מלבד
נסיון אחד בשנת תשנ"ח כחלק מועידת וואי. למרות הבטחות נשיא ארה"ב, 750
מרצחים שוחררו אצלנו, ויהונתן נשאר בבור).

אולי על כל חידלון פרטי אפשר למצוא תירוץ, אך לא על שרשרת מרושעת כה ארוכה,
ואם אינכם מאמינים לי, הנה העובדות:

קודם כל, מיהו פולארד?

בהיותו עובד כמנתח מידע בארצות הברית, הוא נתוודע לכמות ענקית של תוכניות
של מדינות אויבות המסכנות את ישראל, כלומר, פיתוח טילים חמושים בנשק אטומי,
ביולוגי או כימי וכן תכנון פיגועי טרור נגד מטרות אזרחיות. על פי הסכם
שנחתם בינינו לארצות הברית, היה עליה להעביר לנו מידע זה, אך בגדה בנו בגלל
העמדות הפרו-ערביות של פקידים גבוהים בממשל. פולארד העיר על כך לממוניו, אך
בהעדר תגובה, הוא העביר לנו חומר חיוני במשך כשנה וחצי.

\- נאמר לו שעל כל צרה שלא תבוא הוא ימצא מקלט בשגרירות ישראל בוושינגטון,
ואכן הוא פנה לשם כאשר נתגלה, אך נזרק החוצה לידי כוחות הביטחון של ארצות
הברית. זה היה הסירוב הראשון של ממשלת ישראל לקחת אחריות בשביל מי שהסתכן
ומסר נפשו עבורה.

\- ממשלת ישראל שכרה עבורו עורך דין שעל ידי טעויות מכוונות גרם לו לקבל
מאסר עולם, במקום 2-4 שנים המקובלות במקרים דומים.

\- אותו עורך דין גם לא הגיש טופס להגשת ערעור, מה שמנע לתמיד מפולארד
להגיש ערעור.

\- נתפרה עסקת טיעון בין ישראל לארצות הברית לרעתו של פולארד, והוא קיבל
מאסר עולם ללא משפט.

\- ממשלת ישראל מסרה לארה"ב את המסמכים שיהונתן העביר עם תביעת אצבעות שלו,
מה שסיפק ראיות להרשעתו. ללא מסמכים אלה היו נאלצים לשחררו.

\- ממשלת ישראל שכרה עורך דין מן השורה הראשונה, לשעבר יועץ משפטי של נשיא
ארה"ב, כדי לייצג את המפעיל הישראלי של פולארד. אותו משפטן ביקר בארץ
והסביר שאם הממשלה תאמר את האמת על פולארד שהוא פעל מטעמה, הוא ישוחרר או
יקבל עונש מזערי, אז היא פיטרה אותו מן הייצוג, מינתה עורך דין אחר, ששיקר
במשפטו של פולארד, הכחיש כל קשר בין מדינת ישראל לפולארד וטען שהוא פעל על
דעת עצמו.

\- יתר על כן עד היום הזה ממשלת ישראל מכחישה כל קשר לפולארד מול ארצות
הברית ולא הודיעה רשמית שהוא סוכן שלנו.

\- במשך שבע שנים פולארד נזרק לצינוק של מתקן כליאה לחולי נפש שפשעו, מנותק
מכל העולם. ממשלת ישראל לא מחתה אף פעם אחת.

\- אחר כך הוא נזרק לכלא הכי אלים מכל ארצות הברית. שוב, שום מחאה.

\- הממשלה מינתה סוכן סמוי של המוסד שידאג שפולארד יירקב בכלא, כפי שאותו
סוכן חשף בעתונות בסיום תפקידו.

\- הממשלה שלחה סוכן מוסד עם דרישה רשמית לפולארד שיתאבד בכלא וכך בעייתו
תיפתר סופית.

\- ועדה ציבורית מזויפת למען פולארד קיבלה שלושה מליון דולר מהממשלה, כדי
לדאוג שהוא לא יצא מן הכלא.

\- לעומת זאת, כל עורך דין שרצה לפעול למען שחרורו של פולארד לא קיבל אגורה
מהמדינה.

\- בשנת תשנ"ה פולארד שכר עורך דין שעתר לבג"ץ של מדינת ישראל, זכה במשפט
וקיבל אזרחות ישראלית, אך לא היו שום תוצאות לכך, דבר לא נעשה, והיה כאן רק
מס שפתיים.

\- בשנת תשנ"ח פולארד שוב תבע את המדינה בבג"ץ כדי שיוכר כסוכן רשמי שלנו,
וזכה. אך גם לזה לא היו תוצאות, כי שינוי זה במעמדו לא הועבר על ידי הממשלה
לארצות הברית. וכן הוא לא נכלל מול ארצות הברית ברשימת הסוכנים השבויים. כך
שלשינוי מעמדו זה לא היו שום תוצאות,ולא היה אלא תרגיל תקשורתי.

\- גם היום טוען אותו עורך דין מן השורה הראשונה שהיה אמור לייצג את מפעילו
של פולארד, שאם היום הממשלה תודה שיהונתן היה סוכן אשר פעל מטעמנו - הוא
ישוחרר.

\- בשנת תשס"ג, כאשר התבצע שימוע חוזר לפולארד בבית המשפט בארצות הברית, לא
נכח שום נציג של מדינתנו. יתר על כן, נציג הקונסוליה הישראלית באמריקה
השמיע ערב לפני כן בטלוויזיה האמריקאית דברי השמצה על פולארד. כך שהמסר
לאמריקאים היה ברור.

\- בשנת תשס"ג , 112 חברי כנסת חתמו על עצומה-בקשה לשחרורו של פולארד. עד
היום הזה הממשלה שלנו לא העבירה אותה לנשיא ארצות הברית.

\- בשנת תשס"ו היה דיון בכנסת של ראשי הסיעות להגיש בקשה רשמית לנשיא
ארה"ב. לא נעשה דבר.

\- כל הפניות של פולארד למבקרי המדינה שיחקרו למה נושאו אינו מטופל על ידי
הממשלה - לא נענו, וכולם דחו אותו בזה אחר זה.

\- בתחילת שנת תשס"ו סוף סוף מבקר המדינה קיבל לידו את כל המסמכים והבטיח
לטפל בעניין. אחרי שנה הוא הודיע שאין זה מסמכותו. לקח לו שנה לחשוב על זה!

\- עתה יושב ראש ועדה לביקורת המדינה יוזם החלטה להורות למבקר המדינה לבחון
התנהלות הממשלה בפרשת פולארד. נקוה שיושג רוב בועדה ושהם יעמדו איתנים מול
לחצי הממשלה

\- המעונין בכל המידע יעיין www.freepollard.net

- 

סיכום: 22 שנה הממשלה לא עשתה מאומה עבור אדם שסיכן חייו למעננו. לא הועברה
לארצות הברית הכרתו הרשמית כסוכן ישראלי ולא הוגשה בקשה רשמית לשחרורו,
ואכן גורמים אמריקאים בכירים תמהים על כך.

בינתיים יהונתן חולה מאד. כל העינויים הנוראים שהוא עבר גרמו לו מחלות
רבות: הרס המערכת החיסונית, לחץ דם גבוה, סכרת, דלקת פרקים, גלאוקומה,
התקפות כיס המרה, גידולים בסינוס, סינוסיטיס עם דימומים, סחרחורות וכאבי
ראש נוראים.

ופה משחקים בלך ושוב, ולפעמים טוענים שפועלים למענו בשקט. השקט כל כך גדול
שבמשך 22 שנה המצב אכן שוקט על שמריו. העובדות מובילות למסקנה הנוראה שאין
לממשלתנו שום תכנית אלא שיהונתן ימות בכלא חלילה, ואז אכן יושג שקט מוחלט
וסופי. או שיש כאן מעשה חלם או מעשה סדום. לצערנו, כנראה האפשרות השניה.

ואנו תמהים, הרי העם רוצה בשחרורו, 112 חברי כנסת, שזה שיא לא ייאמן. רוצים
בשחרורו. אך ממשלתנו אינה פועלת!

איפה המצפון?! איפה הכרת הטובה כלפי אדם שהציל את ישראל?? איפה הלב היהודי
כלפי אדם שחייו תלויים על בלימה?! איפה האנושיות כלפי אדם שהתנהג באופן
אנושי?! הירשת וגם רצחת?! הכך תקברו אדם חי?!

לא הבאתי אף גמרא, אף פסוק, אין צורך, רק צריך להיות בן אדם.

==

==

