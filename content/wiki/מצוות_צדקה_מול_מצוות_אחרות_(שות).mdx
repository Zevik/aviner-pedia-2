---
title: "מצוות צדקה מול מצוות אחרות (שו\"ת)"
type: "שו\"ת"
---

\[מקורות ע"י הרב מרדכי ציון\]

**נסיעה לכותל**

ש: מה עדיף להוציא כסף לצדקה או לנסיעה לכותל?

ת: צדקה. זו מצוה ברורה (שבת קנו א).

**כתיבת ספר תורה או צדקה ללומדי תורה**

ש: מה עדיף – לכתוב ספר תורה או לתרום כסף ללימוד תורה?

ת: אדם נצטווה לכתוב ס"ת. אבל בשביל מה נצטווה בזה? כדי ללמוד תורה, לא כדי
שיהיה מונח בארון. לכן, הרא"ש (טור יו"ד ס' ער) ואחר כך השאגת אריה (ס' לו)
אמרו שכדי לקיים מצווה זו אפשר כיום גם לקנות ספרים מודפסים, ובמיוחד
חומשים מודפסים. זו קולא. אבל יש גם חומרה, שצריך לקנות משנה, גמרא,
פוסקים, ספרי מוסר וכו'. גם צריך ללמוד בספרים האלה, כי העיקר זה ללמוד.
בכל אופן, כדי לצאת ידי כל הדעות, לפעמים מוזמנים לסיום כתיבת ספר תורה כדי
שיהיה לאדם חלק בכתיבת ספר תורה ממש. גם אני כמה פעמים הוזמנתי, וביד רועדת
מילאתי אות א' ונחשב לי כמו שכתבתי.

בשאלה אם עדיף לכתוב ספר תורה או לתרום כסף ללומדי תורה, כיוונת לדברי החיי
אדם בהלכות ספר תורה (כלל לא, נ), שאנשים טועים וחושבים שזה יותר חשוב
לכתוב ס"ת מאשר לתת כסף ללומדי תורה. הרי זה טעות, כי המטרה של התורה היא
לא שתהייה מונחת בארון, אלא שאנשים ילמדו אותה. לכן, הוא אומר שצריך לתרום
את הכסף ללומדי תורה. החיי אדם גם הוסיף בעניין שאנשים נוהגים לעשות דברים
שאין להם שחר, שעושים הכנסת ספר תורה ואוכלים ושתים וכו'. זו טעות נוראה,
במקום לתת לכל מיני אנשים שהם לא רעבים אוכל בהכנסת ספר התורה, תן את הכסף
הזה ללומדי תורה. בוודאי שצריך לעשות הכנסת ספר תורה עם ריקודים ושירים,
אבל למה צריך לאכול כל הזמן? כאילו זו, ח"ו, דת של אוכל.

בכל אופן, לשאלתך –

אנשים טועים וחושבים שעדיף לכתוב ספר תורה – לא נכון. עדיף לתת כסף ללומדי
תורה.

**חוב או צדקה**

ש: מה קודם? החזרת חוב או צדקה?

ת: חוב. אין ליתן צדקה על חשבון אחרים.

