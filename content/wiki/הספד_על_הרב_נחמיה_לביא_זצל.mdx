---
title: "הספד על הרב נחמיה לביא זצ\"ל"
type: "מאמר"
---

## הספד על הרב נחמיה לביא זצ"ל

ברשות הרב הראשי והחכמים , ברשות נשיא המדינה וגדולי האומה, ברשות המשפחה
האהובה, וברשות הקהל הקדוש,

משל משלו חכמינו על אב ובנו שהולכים בדרך המפרכת, והבן חדל כח שואל את
אביו: מתי נגיע למדינה? אומר לו אביו: זה סימן בידך, כאשר תראה בית קברות,
המדינה קרובה.

בעולם הזה לא מקבלים שום דבר חינם. אין רגב אדמה שלא ספוג דם.

הרב נחמיה לביא הוא הרביעי מישיבתנו שנפל על ישוב לב ירושלים.

ב"ה המדינה היא כאן. המדינה הזאת היא תחיית האומה בארצה על פי תורתה.

הרב נחמיה היה מאוהב בתורה. יומם ולילה למד ולימד, העמיק וקיים. אפשר להניח
ספר תורה על ידו ולומר, כמו בגמרא בבא קמא (יז א): קיים זה מה שכתוב בזה.
במעשיו, במידותיו המופלאות.

היה מאוהב בארץ, שמח לשבת בלב ירושלים במקום קשה.

היה מאוהב בעם ישראל.

אמרו רבותינו (יבמות נ א) שיש קץ קצוב לחיים. רבונו של עולם מחליט כמה זמן
יחיה כל אחד, לא יום יותר, לא שעה יותר, לא דקה יותר. אבל מי שסרח - נהרג
מחוסר זהירות. מי שהוא בינוני - מת ממחלה. ומי שד' חפץ ביקרו - מת על קידוש
השם, על הגנת העם והארץ.

הרב נחמיה היה מאוהב בצבא. הוא נפל כחייל בלי מדים. כולנו חיילים בלי מדים.
ודאי הוא היה חייל בלי מדים.

נעמת לי מאוד, ידידי הרב נחמיה.

אנחנו מבטיחים לך, אנחנו נמשיך ללמוד תורה בלב ירושלים, שום דבר לא יפחיד
אותנו, שום דבר. אנחנו יותר חזקים מהם, לאין ערוך יותר חזקים. אנחנו נמשיך
לבנות את ארצנו ולהיבנות בה בנפלאות ד' על עמו ונחלתו.

ורבונו של עולם שעשה לנו זאת, הוא גם יתן כח לרבנית נטע, אשר איתו במלאכת
הקודש, ולילדים, שגם הם מחוברים למלאכת הקודש. ד' יתן להם כח להינחם,
להתחזק ולהמשיך הלאה עד הגאולה השלימה.

- פורסם בשאילת שלמה 410

