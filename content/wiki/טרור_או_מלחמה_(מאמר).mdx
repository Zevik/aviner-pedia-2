---
title: "טרור או מלחמה? (מאמר)"
type: "מאמר"
---

**שאלה:** בזמן האחרון מתרבים פיגועי טרור. יהודים נהרגים, יהודים נפצעים.
זה נורא. הלב כואב, הלב נשבר. האם זו מלחמה?! מה יהיה? אני עצוב, אני מפחד.
על זה נאמר אתחלתא דגאולה?!

**תשובה:** יש להיות איש אמת ולא להפריח הבטחות. אף אחד אינו יכול להבטיח
שזה יחדל. בכל מדינות העולם יש טרור, וגם אנחנו מדינה. אנחנו מדינה של
הקדוש ברוך הוא עלי אדמות, אבל אין זה חוסך מאיתנו צרות מסוימות שעוברות על
כל המדינות. רק נודה לד' שיש אצלנו הרבה פחות מקרי רצח מאשר בארצות הברית,
וגם מהממוצע העולמי. אמר פעם רמטכ"ל אחד שלנו: איננו יכולים להבטיח למנוע
לגמרי טרור, אבל אנו יכולים להבטיח, שמי שעושה זאת ייענש קשות.

אכן, מאז קין והבל, יש רוצחים עלי אדמות, ועוד לא הגענו לחזון שלא ישא גוי
אל גוי חרב.

האם זאת אתחלתא דגאולה? תלוי איך מגדירים אתחלתא דגאולה. חז"ל מגדירים
שמלחמות, הן אתחלתא דגאולה (מגילה יז ב). וזאת למה? כי בגלות היינו למרמס
לגויים, היינו לעג וקלס בגויים, נחשבנו כצאן לטבח יובל, להרוג ולאבד ולמכה
ולחרפה. ועתה, אנו עם חופשי בארצנו, עם מדינה וצבא, הולכים זקופי קומה
ומגנים על עצמנו. אשרינו.

למי שמתבכיין, אני אומר: אינך יודע מהי צרה. אז אומר לך מהי צרה. צרה –
כשנולדתי והיה צריך להחביא אותי, כדי שלא אגיע למחנה השמדה.

אשרינו שהחשמונאים לא הרגישו כמוך, אחרת לא היה לנו חנוכה. אשרינו שחיילי
בר כוכבא לא חשבו כמוך, אחרת לא היו לוחמים. היודע אתה כמה חיילים נהרגו
במרד בר כוכבא ובעוד תשע המרידות שלנו נגד הרומאים: כמה מיליונים. כך
טוענים ההיסטוריונים. אשרינו שלא סברו כמוך בזמן מלחמת השחרור, אחרת לא
הייתה לנו מדינה. אשרינו שחבריי לנשק, במלחמת ששת הימים ובמלחמת הכיפורים,
לא טענו כמוך, אחרת לא היינו כאן היום.

זה הכלל, אמר רבנו הרב צבי יהודה: מאז קום המדינה, אנו במלחמה, מלחמה אחת
ארוכה מתמשכת, כאשר באמצע, - כמה הפסקות אש.

כך גם מבינים רבנים חרדים, כגון הג"ר יעקב קמנצקי, מגדולי אמריקה. מעשה
שנחטף מטוס ועוכב בירדן זמן רב. היה שם גאון, הרב יצחק הוטנר בעל ספר "פחד
יצחק". היו שהציעו לעשות משא ומתן נפרד עם המחבלים בכדי לשחרר את הג"ר יצחק
הוטנר. פסק הג"ר יעקב קמנצקי שאין זה פדיון שבויים, אלא גדרי מלחמה, מלחמה
מתמשכת מהקמת המדינה, ושאין נכנעים לטרור (ראה ס' בעקבי הצאן מהג"ר צבי
שכטר עמ' רו).

אדרבה, הטרור הוא הוכחה שאין בכוחם לעשות מלחמה. הוא נשק של פחדנים, חלשים,
מושחתים. לטרור אין שום כוח. זה נשק פסיכולוגי להפחיד. אך ב"ה איננו
מפחדים.

אשרינו שיש לנו משק, אשרינו שיש לנו נשק, אשרינו שיש לנו רוח.

בחסדי ד' עלינו, אנו במצב לאין ערוך יותר טוב מאשר בזמן יהושע בן נון, שד'
אמר לו: "הלא צויתיך: חזק ואמץ, אל תערוץ ואל תחת, כי עמך ד' אלהיך, בכל
אשר תלך" (יהושע א ט).

חזק ואמץ! חזק חזק!

- פורסם בשאילת שלמה 576

