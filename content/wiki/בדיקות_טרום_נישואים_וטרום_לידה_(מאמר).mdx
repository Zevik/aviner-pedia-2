---
title: "בדיקות טרום נישואים וטרום לידה (מאמר)"
type: "מאמר"
---

## בעניין בדיקות טרום-נישואים וטרום-לידה

\[הרב שלמה אבינר\]

אחרי התייעצות עם רופאים, יש ערך לארגן מחדש בצורה הדרגתית ברורה את הדברים
שהתפרסמו בנידון ('באהבה ובאמונה' וישב-מקץ).

ודאי שהולדת תינוק בעל מום חמור היא אסון. כמובן, אנו נקבל אותו בשמחה,
נאהב אותו, ונעשה הכל עבורו, אך אם ניתן, יש למנוע מראש תופעה כזו. המניעה
הזאת מופיעה בשלושה אופנים:

א. מניעה מוחלטת של העברת מומים תורשתיים טרם-נישואים.

ב. מניעה וטיפול במחלות האם והעובר בעת ההריון.

ג. בדיעבד – הפסקת הריון במקרים המותרים.

**א. מניעה מראש**

אפשר בעזרת בדיקות טרום-נישואים למנוע באופן מוחלט העברה של חלק מהמחלות
התורשתיות הניתנות לאבחנה, על ידי הימנעות מנישואים במקרה ששני המועמדים
נשאים של אותה מחלה גנטית רצסיבית. בתחום הזה, עמותת 'דור ישרים', הפועלת
זה כעשרים שנה, עשתה פלאים, והצליחה למגר מחלות גנטיות נפוצות באותה
אוכלוסיה שהזדקקה לשירותיה. לפני זמן רב היו בתי החולים מלאים בחולים
הסובלים מאותן מחלות, ועתה בזכותה כמעט שאין. אמנם אפשר לבצע בדיקות דומות
גם בבתי החולים בארץ, אך ל'דור ישרים' יש שתי מעלות:

1\. ביצוע בדיקות טרום נישואים בלבד. ב'דור ישרים' עושים את הבדיקה רק למי
שטרם נישא, ולא למי שכבר נישא, כדי לא להיכנס כלל לשאלה של הפלות במקרה של
חשש להריון עם עובר פגום. הבדיקות של 'דור ישרים' מיועדות רק לסייע במניעת
נישואים בין נשאים של אותה מחלה, לכן הן חייבות בכל תוקף להתבצע דווקא טרם
השידוך, ולמען מניעת עוגמת נפש חשוב לברר את ההתאמה בתחילת שלבי ההיכרות.
אמנם יש ערך לביצוע בדיקות אלו גם לאחר הנישואים שלא במסגרת 'דור ישרים',
אך אין לסמוך לכתחילה על כך. כי כמובן כל נושא ההפלות הוא בעייתי מאוד, הן
מבחינה הלכתית והן מבחינה רפואית, ובדיעבד גדול.

2\. החיסיון המוחלט. ב'דור ישרים' הנבדק אינו יודע אם הוא נשא או לא. וקל
וחומר שאינו יודע זאת ביחס לבן/בת זוגו. בני הזוג מקבלים רק תשובה חותכת –
התאמה לנישואים או אי התאמה. כך נמנעים רגשות לא טובים, לשון הרע והטלת פגם
על האדם. לכן ב'דור ישרים' אין מבצעים בדיקות אלא למי שלא ביצע בדיקות
גלויות, כדי לא לערער את האמון של הציבור בחיסיון. אם למשל תחשוש הבחורה
שהבחור כבר עשה בדיקות גלויות ומצא את עצמו נשא, ואחר כך הוא יצליב את זה
עם המידע שיגיע לו מ'דור ישרים' במקרה של אי התאמה, ידע במה הבחורה נשאית
ואז כל החשאיות עלולה להיפרץ, לכן ב'דור ישרים' יבצעו בדיקה רק למי שלא עשה
לפני כן בדיקה פרטית במסגרת אחרת.

**ב. שמירה על העובר**

יש להקפיד מאוד על מעקבי ההריון השונים. בשנים האחרונות חל שיפור עצום הן
בהישרדותם של היילודים והן בבריאותם, בזכות השמירה על מצב האם והעובר.

**ג. בדיקות טרום לידה**

במקרים חמורים של עובר פגום, יש פוסקים המתירים הפסקת הריון.

מלבד' 'ההוראה העוברית' יש גם 'הוראה אימהית' להפלת עובר, כגון סיכון ממשי
לחיי האם או לפחות לאחד מאבריה, להחרפת מחלה קיימת, לסכנת התאבדותה או
החרפת מחלת נפש קשה שאינה נשלטת בעזרת תרופות, או מצבים קשים אחרים. מובן
מאליו שאין בשום אופן לבצע הפסקת הריון אלא בהוראה מפורשת של רב פוסק בכל
מקרה לגופו, כיוון שהפלה היא עניין חמור ביותר מבחינה הלכתית.

אמנם, הפסקת הריון לפני ארבעים יום מההפריה היא הרבה פחות חמורה מבחינה
הלכתית, ומותרת בשעת דחק גדולה. אך כיום אין כל בדיקה אבחנתית בגיל זה של
העובר. לכן בפועל לא קיימת הוראה עוברית המתירה אז הפלה, אך תיתכן הוראה
אימהית. יש להעיר שרופאים נוטים להחמיר בעניין הסיכונים לאם ולעובר, ולא כל
חשש רחוק מצדיק הפלת העובר. למשל במקרים של זיהום תוך רחמי, ברוב המקרים
ספק גדול אם העובר נדבק, וגם אם נדבק ספק גדול אם נפגע, ולא תמיד מוצדק
להורות על הפלה. לעולם יש לפנות לפוסק מוסמך.

בדיקת חלבון עוברי, ליתר דיוק – התבחין המשולש, מבוצעת בעזרת בדיקת דם
פשוטה, שאין בה שום סיכון. אך יש לקחת בחשבון שתוצאותיה אינן מדויקות כל
כך. לכן אם כתוצאה מבדיקה זו נדרשת בדיקת מי שפיר, שהיא חודרנית עם סיכון
נמוך, יש להתייעץ כדי לוודא אם זו האחרונה אינה מיותרת.

באופן כללי יש לבצע את הבדיקות שמשרד הבריאות מממן, לא משום שאנו קמצנים
אלא מפני שזה סימן שהן נדרשות. למשל, הוא מממן בדיקת מי שפיר לאמהות החל
מגיל 35, (אך כאן יש להעיר שזה מסיבות משפטיות, כדי להינצל מתביעות עקב
לידת תינוק בעל מום גם במחיר של בדיקות מיותרות, אך בגיל זה הסיכון לתסמונת
דאון נמוך מאד, ואכן בעולם כולו מקובל להמליץ על בדיקה זו רק מגיל ארבעים
ומעלה).

להורים החוששים מלידת ילד פגום עקב גיל האם, סביב ארבעים ומעלה, או עקב
מחלות גנטיות ידועות, ועל כן מעוניינים להימנע מהריון נוסף – יש להמליץ לא
לדאוג, להתחיל הריון ולבצע בדיקות טרום לידה. אך במקרים רגילים הסיכון נמוך
מאוד, לכן אין סיבה לחשוש, וכל אישה תתייעץ ביחס לבדיקות אלו, ויחד עם זה
העיקר להתהלך בתמימות, באופטימיות ובשמחה.

