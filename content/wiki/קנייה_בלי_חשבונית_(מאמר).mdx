---
title: "קנייה בלי חשבונית (מאמר)"
type: "מאמר"
---

**שאלה:** האם מותר לקנות בלי חשבונית, לדוגמא כשמציעים מחיר זול יותר
בקנייה ללא חשבונית?

**תשובה:** 1. מכירה בלי חשבונית היא עבירה של המוכר ולא של הקונה וכשקונים
בחנות אין חובה לתבוע חשבונית. ודאי שמי שדורש חשבונית מתנהג כאזרח טוב בכך
שמונע העלמת מס, וקל וחומר כשהמוכר דורש דווקא מזומנים, מה שמעורר חשד כבד.
אך מי שנמנע אין בידו עברה ואין אדם חייב לחקור אם המוכר משלם מס הכנסה
כדין.

2\. אם נודע שהמוכר אינו משלם מס הכנסה, ייתכן שיש חובה להודיע על כך
לשלטונות המס. אמנם אין חובה לעשות זאת על פי חוקי המדינה, אך יש לדון שמא
יש חובה על פי ההלכה, מדין "לא תעמוד על דם רעך", שלפי הרמב"ם ("ספר
המצוות" רצז) אין הכוונה רק למציל חברו ממוות, אלא גם לכובש עדותו בעניין
ממון ואינו מצילו מהפסד כספי, וכן הביא ה"חפץ חיים" (הלכות רכילות כלל ט
באר מים חיים אות א).

אך כאן העניין קשה יותר כיוון שהמוכר מציע לו בפירוש מחיר מוזל תמורת ויתור
על חשבונית, יוצא שהקונה שותף למעשה העברה והרי אסור לעזור ולסייע לעוברי
עברה. זה דומה למה שנפסק שאסור לקנות מן הגנב, כמו שכותב הרמב"ם (הלכות
גניבה ה, א): "אסור לקנות מן הגנב החפץ שגנב, ועוון גדול הוא, שהרי מחזיק
ידי עוברי עברה, וגורם לו לגנוב גנבות אחרות, שאם לא יימצא לקוח אינו גונב,
ועל זה נאמר: "חולק עם גנב שונא נפשו"”. אף כאן, אם יתבע הקונה חשבונית, לא
יוכל המוכר לגנוב מן המדינה ומאזרחיה.

3\. הרי נפסק שאסור לחזק עוברי עברה אפילו בדיבור, כגון לומר לאדם שחורש
בשנת שמיטה: "יישר כוח" (מסכת גיטין סא, א). כך אסור לומר למי שמעלים מס:
"יישר כוח”, קל וחומר שאסור לשתף פעולה עם מעלים המס ולהתחלק איתו בכסף
שנגנב מן המדינה.

בספר "דרש משה" (עמ' נח) כותב הג"ר משה פיינשטיין על הגמרא בביצה (טז, א):
"כל מזונותיו של אדם קצובים לו מראש השנה ועד יום הכפורים, חוץ מהוצאת
שבתות והוצאת יום טוב, והוצאת בניו לתלמוד תורה", שמי שעובר על דיני ממונות
על מנת להרוויח כסף הוא ככופר ח"ו בד', כיוון שמי שמאמין בד' יודע שלא יהיה
לו יותר מכפי מה שירצה ד' לתת לו, אף אם ירצה לקחת באיסור וממילא אין לו
שום תאוה לזה.

לכן יש להיזהר מאוד מאוד בדיני ממונות כדי שלא יצא שכרו בהפסדו.

