---
title: "הבנה לרגשות"
type: "מאמר"
---

## הבנה לרגשות

\[מ"ראשי יהודי"\]

יסוד חשוב הוא להבין שעולמי כמחנך אינו עולמו של הילד או הנער. עולמו הוא
מוסיקה מודרנית ועולמי הוא לימוד רמב"ם. אין זה אותו עולם ועלי לדבר אתו
מתוך עולמו. איני יכול לומר לילד קטן: "אז מה אם איבדת פקק של בקבוק? אתה
בוכה בגלל פקק של בקבוק? שטויות". אם אומר לו דבר כזה – יותר הוא לא יבוא
אלי. גם אם פקק של בקבוק ומוסיקה מודרנית הם שטויות – אין זה הנושא שלנו.
הנושא שלנו עכשיו – כיצד יוכל הילד לתת בי אמון! אין צורך לומר לו כמה הפקק
חשוב, יקר ונעים, וגם לא צריך לשבח את המוסיקה המודרנית. אינני מבין
במוסיקה מודרנית, ולא על זה מדובר. יש להתייחס לרגשותיו. יש לומר לו: "אני
רואה שאתה עצוב. כשאתה עצוב – גם אני עצוב. אני מצטער לראות אותך עצוב".
ההתייחסות אינה לתוכן סיפורו, אלא אליו. אם הוא מתאונו: "המורה סתם התנכלה
לי", אין לפתוח עכשיו דיון על המורה. לא אכפת לי מן המורה כרגע, אלא ממנו
בלבד: "נכון שאתה מרוגז נורא ממה שהמורה עשתה? זה מעצבן אותך. נכון, זה
מעצבן. גם אני מצטער מאוד. אז בוא, נחשוב מה אפשר לעשות, איך נפתור את זה,
איך ניחלץ מזה".

- פורסם בשאילת שלמה 277

