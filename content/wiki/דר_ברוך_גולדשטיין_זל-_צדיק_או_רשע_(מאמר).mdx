---
title: "ד\"ר ברוך גולדשטיין ז\"ל- צדיק או רשע? (מאמר)"
type: "מאמר"
---

**שאלה:** האם פעולת הירי שביצע ד"ר ברוך גולדשטיין ז"ל במערת המכפלה, בה
נהרגו 29 ערבים ונפצעו 125 נוספים, היתה מעין "נהפוך הוא", כמו במגילת אסתר
או שמעשהו היה בעצם רצח מתועב?

**תשובה:** זו אכן שאלה חשובה. נפתח בדברי מרן הרב קוק שנשאל מדוע הוא אינו
מגנה את הפעולות של יהודים כנגד הערבים. השיב להם הרב: קודם על הקאדי לגנות
את הפעולות שמבצעים הערבים כנגד היהודים. כלומר, אי אפשר לנתק את היהודים
מזה שהערבים עוסקים בטרור כ"כ הרבה זמן.

קל וחומר ד"ר גולדשטיין, אי אפשר לנתק אותו מהקשר של עצמו, אדם מוסר את
נפשו כל חייו בהצלת חייהם של יהודים. בתור רופא הוא עסק בלי חשבון יומם
ולילה וריפא אנשים שרופאים אחרים התייאשו מהם. הוא נלחם נגד מלאך המוות
והציל אותם. לכן, כשאנחנו באים לשפוט אותו – גם אם לא מסכימים עם מה שהוא
עשה – א"א לנתק את זה מהקשר שהוא חי בתקופה מרובת פיגועים, תקופה שהערבים
מכים והורגים, אלמנות ויתומים.

יחד עם זה, אם ד"ר גולדשטיין היה שואל אותי, הייתי אומר לו שלא לעשות את
זה. זאת למה? משום שישנם קווי דמיון מסוימים בין המעשה שלו ובין מעשה שמעון
ולוי בשכם על פי פירושו של הרב שמשון רפאל הירש, שמבטא ביקורת קשה על שמעון
ולוי שאעפ"י שקינאו לכבוד אחותם, הם הרגו עיר שלמה. אם הם היו הורגים רק את
מי שפגע באחותם, אין תלונות, אבל עיר שלמה –אין לזה מקום. אמנם הרמב"ם
(הלכות מלכים ט, יד) והרמב"ן (עה"ת) מצדיקים את מעשה שמעון ולוי.

הרב הירש מביא מדרש (בראשית רבה צח, ה) שדורש את הפסוק (בראשית מט, ו),
"עקרו שור" - עקרו שורה. כלומר, הרגו שורה של אנשים. אכן, הרב הירש מחלק
בין דין חו"ל ובין דין א"י. צריך לזכור שהרב מאיר כהנא הקים את הליגה להגנה
היהודית באמריקה, אבל בא"י יש חשבון אחר.

בא"י יש צבא, ואין מקום לפעולות פרטיזניות. אם אדם חושב שהצבא לא פועל
היטב, הוא צריך להשפיע על הממשלה שנותנת את ההוראות. אדם לא יכול להחליט
לבד. חייל מקבל נשק בכדי להגן על האומה ע"פ ההנחיות של האומה. הוא לא יכול
לקחת את האחריות הזאת על עצמו. ברור שברוך גולדשטיין לא פעל מתוך רגשי נקמה
פרטיים, אלא למען האומה. בזה אין ספק.

דווקא משום כך הוא היה צריך לבקש רשות מהאומה, משום שאחר כך מי שיצטרך לקחת
את המעמסה של האחריות על מעשיו זו האומה כולה. אני רגיל לצטט את אותו יהודי
אמיץ שחדר אל כנסיה והרג את האיקויזיטור הגדול טורקמדה בזמן פרנדו ואיזבלה.
מעשה אומץ, אבל אח"כ עשו פוגרומים בגלל זה והרגו אלפים אלפים. אם צה"ל
מחליט, הוא יכול לעשות כל מיני פעולות כמו הפעולה בעזה. צה" פעל שם ולא עשה
הרבה חשבונות, כי הוא פעל מטעם האומה. אבל אדם פרטי אינו יכול לפעול מטעם
האומה ולהרוג הרבה ערבים.

א"כ, אם ברוך גולדשטיין היה שואל אותנו, היינו אומרים לו שלא לעשות את זה,
כמו שאמר הרב שמשון רפאל הירש. ככה לא פועלים. אבל הוא לא שאל, והוא נהרג.
הוא הרי ידע שמה שהוא עושה זה מסוכן, לכן ודאי שהוא ז"ל זכר צדיק לברכה,
זכר קדוש לברכה, אבל המעשה היה מעשה לא נכון. תשובת מורכבת. (עיין ספרו של
הרב "אדמתו עמו", עמ' 58).

