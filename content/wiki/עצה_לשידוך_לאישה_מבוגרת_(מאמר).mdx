---
title: "עצה לשידוך לאישה מבוגרת (מאמר)"
type: "מאמר"
---

**שאלה:** אני בת ארבעים ולא התחתנתי. מה אני צריכה לעשות על מנת להתחתן?

**תשובה:** באמת בגיל ארבעים הגיע הזמן להתחתן, ונקווה שתתחתני מהר. בשביל
כך יש לעשות פעולות מעשיות ופעולות רוחניות. פעולות רוחניות הן שלושה:
תפילה, תשובה וצדקה.

תפילה: אמרי מדי יום פרק תהלים או שני פרקים. התחנני לד'.

תשובה: יש לעשות תשובה במה שאת לא בסדר, רק את יודעת במה. הרי אנו איננו
צדיקים, "כי אדם אין צדיק בארץ אשר יעשה טוב ולא יחטא" (קהלת ז, כ).

צדקה: תני צדקה לעניים. כמה? זה עניין אישי. אלה הפעולות הרוחניות.

פועולות מעשיות הן לחפש עם מי להתחתן. ישנם שני אופנים:

א. עזרת חברות ועזרת קרובי המשפחה שלך. את צריכה לנדנד ולנדנד ולנדנד כל
הזמן. אכן בדרך כלל אין יפה לנדנד לאנשים, אך תלוי במה. לנדנד לעשיית טובות
זה אכן מפריע, אבל כאן מדובר בדבר חיוני. כל פעם שאת פוגשת חברה, שאלי:
אולי את מכירה מישהו? אני יודע בעצמי שלפעמים אנשים שואלים אותי, ואני רושם
בפנקס. אח"כ אני פוגש מישהו אחר מתאים אבל שכחתי את הראשון ולא כל הזמן אני
מסתכל בפנקס. לכן, צריך לנדנד כל הזמן.

ב. צריך לפנות לאירגוני שידוכים, גם לארגונים באינטרנט. ישנם הרבה אנשים
שהתחתנו דרך האינטרנט אך יש להיזהר משום שיש גברים רבים הקושרים קשרים דרך
אינטרנט ואין מטרתם להתחתן אלא סתם התעסקות בדברים בזויים ושפלים. לכן, אם
את בקשר עם מישהו באינטרנט, אין לחשוף את שמך או את מספר הטלפון שלך. אחרי
התכתבות, ואכן הכל נראה סביר, יש לבקש מהגבר הזה שאנשים ימליצו עליו. אחרי
שדיברת עם הממליצים, את יכולה לתת את הטלפון שלך. אחרי שדיברתם בטלפון, אתם
יכולים להיפגש.

נוסף לכך, אם כל אחד שהציעו לך, אינך רוצה, אולי את בררנית יתר על המידה.
אם כל מי שנפגש איתך לא רוצה להמשיך, אולי יש נתון התנהגותי אצלך וצריך
לנתח אותו ולתקן אותו. אך אם את נפגשת עם בחור ופעמים את רוצה והוא אינו
רוצה, ופעמים זה הפוך, את לא רוצה והוא כן רוצה, אם כן את נורמלית לחלוטין
ועלייך להמשיך ולחפש ולבסוף תפגשי עם מישהו שאת רוצה והוא ירצה אותך.

