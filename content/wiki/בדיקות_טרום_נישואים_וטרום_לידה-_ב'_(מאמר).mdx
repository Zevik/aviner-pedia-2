---
title: "בדיקות טרום נישואים וטרום לידה- ב' (מאמר)"
type: "מאמר"
---

**שאלה:** האם כדאי לבצע בדיקות גנטיות לפני הנישואין?

**תשובה:** ודאי. יש מחלות תורשתיות שאינן ניכרות. ב"ה האדם אינו חולה, אך
לעיתים הוא נשא של גן פגום. אם יתחתן עם נשאית, חלק מילדיהם עלולים להיות
חולים באופן חמור, כגון מחלת טי-זקס שבה הילדים סובלים, מתנוונים ומתים.
כדאי להיבדק לפני שנישאים, אולי ליתר דיוק לפני שנפגשים. בדיקת טי-זקס היא
בדיקת דם חינם. על פי רוב היא פוגעת באשכנזים, אך יש גם ספרדים העלולים
ללקות בה. אם אינך נשא, תוכל לפגוש כל בחורה. אם אתה נשא, אנא בקש מן
הבחורה לבצע את הבדיקה. אם היא נשאית, אל תיפגשו ואל תתאהבו.

קיים מרכז "דור ישרים" (02-5373744, 03-5796710), שבו מבצעים כמה בדיקות של
המחלות התורשתיות היותר נפוצות. זה עולה קצת כסף, אך כדאי מאד. המידע אינו
נמסר לך אלא נאגר בסודיות. גם פרטי הבחורה נמצאים במאגר. נותר לברר אם יש
בעיה. לא מוסרים לך שום מידע, רק תשובה: כן או לא. זה חוסך סבל רב, להמון
ילדים מסכנים הנולדים עם מומים כבדים, סבל להם, סבל להוריהם, סבל לאחיהם,
סבל לכל המשפחה.

אם מעדיפים, אפשר לבצע באופן פרטי את הבדיקות ברוב בתי החולים בארץ. יש
הבדל גדול במחירים שמקורו בבית חולים, בקופת חולים ובביטוח משלים. גם
הבדיקות המוצעות משתנות מבית חולים למשנהו, יש מקומות שמשלמים על סל של
בדיקות ויש מקומות שמשלמים על כל בדיקה לחוד, סדר גודל של 2000-1000 ש"ח,
אבל כדאי.

יש בדיקות המוצעות לאשכנזים, ויש המוצעות לבני כל העדות. לאור הפרשי
המחירים מומלץ לברר בכמה בתי חולים במקום מגורי הנבדק. בבדיקות מסוג זה,
המידע אינו חסוי אלא נמסר לנבדק.

שמא תאמר: לשם מה עלינו לבצע את כל הבדיקות והחקירות האלה? צריך ביטחון
בד', והכל יהיה בסדר. אין זה לגמרי נכון. ודאי צריך ביטחון בד' אך הוא אינו
פוטר מן המאמצים שיש בידינו לעשות. אין לומר שהנה כל הדורות התחתנו בעבר גם
ללא הבדיקה והכל היה בסדר, ואף עתה יהיה בסדר.

כי במשך כל הדורות בדיקה כזאת היתה מעבר להישג ידינו. עלינו לעשות כל מה
שביכולתנו, ומעבר לזה הוא מקומו של הביטחון בד'. גם אם נעשה עד גבול
יכולתנו, איננו סוגרים הרמטית את הנושא ולעולם יש צורך בביטחון בד'. בעבר,
היו הבדיקות האלו בלתי אפשריות, לכן העניין נכלל בביטחון בד'. עתה, שאנו
יכולים – כל שיש בידך – עשה.

שמא תאמר מה לנו לחטט בסודותיו של הקב"ה? ובכן, התשובה היא שזו בדיקה בעלת
ערך רב, קלה, ונמשכת כמה דקות, לכן ודאי אינה נחשבת כחדירה לסודות ד'.

ראוי לבצע את הבדיקה לפני השידוך, אך גם בין ההחלטה להתחתן והנישואין ראוי
לבצע בדיקה. אם המידע לא טוב, יש לשקול אם לבטל את הנישואין או לא. לשם כך
יש קודם כל לפנות אל המחלקה הגנטית בבית החולים כדי להבין בדיוק את ההשלכות
האפשריות. אחר כך אפשר להתייעץ עם רב כדי להחליט.

לא בהכרח יש לבטל את הנישואין, לפעמים אוהבים כל כך, מעריכים כל כך,
מתאימים כל כך, ובכלל, כל כך הרבה נתונים יש לבני הזוג לבנות בית נאמן
בישראל, עד שהבעיה הגנטית הופכת זניחה. אבל עליהם לדעת מראש את כל
הסיכונים, כי אין קונים חתול בשק. אם חרף הבעיה יחליטו להתחתן, עליהם לבצע
בדיקות עובריות טרום-לידה כדי לדעת איך להתהלך הלאה.

יתר על כן, גם אם גבר ואשה התחתנו, ויש להם ילדים בריאים בחסדי ד', אין זו
סיבה לוותר על אותן בדיקות גנטיות. הרי גם אם שני ההורים נשאים, יש התפלגות
סטטיסטית: רבע מהילדים נולדים בלי כלום, רבע עם מום, וחציים – נשאים. יש
ארבע אפשרויות: בריא-בריא, בריא-פגום, פגום-בריא, פגום-פגום. לכן גם אם
נולדו כמה ילדים בריאים, אין זו ערובה ששני ההורים אינם נשאים. אם הכל
בסדר, ב"ה. אם לא בסדר, גם ב"ה, אך מכאן והלאה, חייבים לבצע בדיקות עובריות
טרום-לידה ולנקוט באמצעים המתחייבים.

בסיכום, בדיקות גנטיות טרום-נישואין מומלצות. גדולי ישראל מכל החוגים
המליצו בעדן, וביניהם רבנו הגאון ר' אברהם שפירא. יש רבנים שהתבטאו
בחריפות: אתה מזלזל, עושה שטות ואחר-כך בוכה. יש לבצעם: (א) לפני שנפגשים
(ב) גם אחרי ההחלטה להתחתן. (ג) אפילו אחרי הנישואין. וד' יהיה בעזרכם
ותזכו לבנות בית נאמן בישראל.

