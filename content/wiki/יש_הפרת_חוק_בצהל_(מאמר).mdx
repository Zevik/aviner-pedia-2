---
title: "יש הפרת חוק בצה\"ל (מאמר)"
type: "מאמר"
---

ש: שוב מהומה עקב הדברים שאמרת, שאם הצבא מגייס בנות בכפייה, יש להן ללכת
לכלא.

ת: טוב מאוד. דעת הקהל צריכה להיות מודעת למה שקורה. יש במדינה שלנו חוקים.
החוק הוא שבת שמצהירה על דתיותה - אי אפשר לגייס אותה בכפייה. כך היה עד
היום. כשזה נוגד את השקפתה הדתית, והיא אוכלת כשר ולא נוסעת בשבת - אי אפשר
לגייס אותה בכפייה.

ש: אבל הצבא אומר שיש בנות חילוניות שמשקרות. הן לא מנהלות חיים דתיים בשום
צורה, והצהרותיהן אולי כוזבות, לכן אנחנו בודקים. אם היא דתית, אנחנו
משחררים אותה. אם לא, שתתגייס.

ת: זאת לא הבעיה. הבעיה היא עם הרבה בנות דתיות מאוד שלומדות באולפנות
דתיות, כולל בנות חרדיות שלומדות בסמינרים לבנות, ומזמינים אותן לתחקיר
פוגעני ופולשני, שם שואלים שאלות שלא שייכות לעניין.

ש: השאלה "האם את שומרת נגיעה" היא לגיטימית במקרה הזה?

ת: לא, היא לא לגיטימית. כי מי שקובע מה זה הדת זו הבת בעצמה או החוק
שנחקק. בחוק כתוב: שמירת שבת (כלומר לא לנסוע בשבת) וכשרות. ולא צריך לחקור
אותה אם יש לה חבר, אם היא לובשת מכנסיים, אם אמא שלה דתייה, אם היא הולכת
לבית הכנסת או לשיעורים . מה זה פה, ק.ג.ב.?

ש: אז איך אתה מציע שהצבא יחשוף בנות לא דתיות שמצהירות?

ת: אנחנו מאוד צריכים להיזהר מהכללות. אנחנו היהודים סבלנו הרבה בגלות
מהכללות ואנטישמיות. יהודי אחד גנב, אז כל היהודים גנבים. אתה מתכוון לומר
שבגלל שיש כמה רמאיות, אז צריך להציק לאלפי בנות?! אני לא מאמין שזה מה
שאתה חושב.

ש: באופן כללי, הציונות הדתית נאבקת בצה"ל והרמטכ"ל הנוכחי. יש משהו בצה"ל
שלא מוצא חן בעיניכם?

ת: אני מאוד שמח שאתה אומר את זה. למה? כי מי שמדבר לא לעניין, סימן שאין
לו מה לומר לעניין. הציונות הדתיים הם הולכים לצבא, מוסרים את הנפש בצבא,
נהרגים בצבא. היא הציבור עם המוטיבציה לצבא הכי גבוהה בימינו. אנחנו אוהבים
את הצבא, מעריכים את הצבא, מוסרים את הנפש בצבא, אז אני שמח שאתה מדבר לא
לעניין. אתה מעליב ציבור שלם, סימן שאין לך מה לומר לעניין. חבל. אתה
מאכזב.

ש: מי זה מעליב? שאלתי אותך שאלה על מה שעדים בו בתקופה האחרונה ביקורת
והתבטאויות על הצבא ועל הרמטכ"ל. האם זה נובע מתחושתכם, הרבנים, שמשהו שלא
בסדר קורה בצה"ל? זו השאלה הפשוטה, לא מעליב אף אחד.

ת: בודאי זה מעליב. אם אני שואל אם אתה בוגד באשתך, אתה תגיד: אני נעלב. אז
אומר: לא, רק שאלתי... אתה חי על הירח?! אתה לא יודע איך הציבור הדתי
הלאומי מוסר את נפשו בצבא?!

ש: כן, אבל כל יום שני וחמישי, אנחנו רואים מאבק בין הרבנים לצבא בנושא
אחר.

ת: אתה גם לא יודע מה שרבנים אומרים?! אולי תקרא עיתון, אולי תקשיב לרדיו,
אולי תקרא חמישים מאמרים שכתבתי על איכות הצבא ועל גיוס לצבא.

ש: לסיכום, איך לדעתך נתמודד עם התופעה הזו?

ת: כפי שאמרתי, אנחנו אוהבים את צה"ל. ואחד מן היסודות החשובים מאוד בצה"ל
זה אמת. אם בצה"ל יתחילו לשקר ולרמות, זו תהיה קטסטרופה לאומית. יש ארבע
מדינות בעולם שמגייסות נשים בכוח: פקיסטן, צ'ילה, טורקיה וצפון קוריאה.
ברוך הבא למועדון!

ש: הרב כתב בשאלות ותשובות שגם בת חילונית ששיקרה שהיא דתית, לא צריך
להתגייס אותה, כי אסור לגייס בנות לצבא, וזו הדרך שלה לא לשרת. היא הרוויחה
מצווה גם בדרך של שקר. אתה מעודד שקר שבסוף פוגע בסוף גם דתיות גם
חילוניות?

ש: אני מעודד שהצבא יציית לחוקי המדינה. הצבא זה לא איזו חונטה
דיקטטוריאלית. האומה חוקקה חוקים, והאומה אמרה שהיא קבעה שלושה קרטיריונים.
יש בג"ץ נגד הצבא בעניין הזה, והצבא נלחץ מהבג"ץ. אם אתה סומך על הבג"ץ, הם
יבדקו את הדברים האלה ויראה אם יש גיוס בנות בכפייה.

- פורסם בשאילת שלמה 547

