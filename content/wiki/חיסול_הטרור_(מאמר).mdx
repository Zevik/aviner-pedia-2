---
title: "חיסול הטרור (מאמר)"
type: "מאמר"
---

## חיסול הטרור

\[מקור ראשון\]

איך פותרים אחת הבעיה הנוראה של הטרור? כל הזמן נרצחים יהודים טובים! לא
יאומן! היש דרך לעצור זאת?

ודאי יש דרך! בגלות סבלנו מפוגרומים, פרעות, רציחות. "שבכל דור ודור עומדים
עלינו לכלותינו, והקדוש ברוך הוא מצילנו מידם" (הגדה של פסח). מציל את כלל
ישראל, אך בתוך הכלל יהודים טובים רבים הלכו לעולמם, לעיתים מעטים, לעיתים
מרובים. בשואה הנוראה – מליונים, ולפניה היו עוד שואות רבות.

עכשיו יש לנו צבא, משטרה, שב"כ. אם כן, מדוע אינם מצילים יהודים מידי
עושקיהם ורוצחיהם? על הצבא לעשות מלאכתו! בשביל מה יש צבא? זה הפתרון.
צבאנו הוא צבא חזק, שניצח צבאות אבירים. וכי לא יוכל לחסל קומץ קטן של
מרצחים המסתובבים בארצנו!? כיצד יתכן?

תשובה: הוא ודאי מסוגל לבצע מלאכה זו, - גם מלאכות יותר קשות. אך עליו לקבל
פקודה! צבא אינו עושה דברים בלי פקודה מהאומה. צבאנו אינו כת צבאית שולטת
העושה כעולה על רוחו. איננו מאמינם בכת צבאית, אלא בשלטון, ממשלה, מלך,
אומה. מלך גדול וחכם וצדיק הממונה מן השמים. עתה אין לנו מלך, והעם הוא
המלך, והוא הפוקד לצבא מה לעשות, דרך נציגיו, הכנסת והממשלה.

הצבא יודע מה לעשות כדי למגר את טרור בן רגע. הוא אפילו אינו זקוק לזמן כדי
לתכנן, יש לו כבר תוכניות מוכנות לכל מיני תרחישים. יש לו תוכניות מצוינות.
כמובן צבא אינו מתמטיקה, הוא מורכב מבני אדם העלולים לטעות, אך ב"ה המדינה
כבר קיימת חמישים שנה ואנו רואים שצבאנו הוא מן המעולים ביותר.

יש לצה"ל תוכניות איך למגר את כל הטרור, אך עליו לקבל פקודה. לו יעשה בלי
פקודה הדבר לא יצלח, כי על צבא לפעול בשם אומה. היה מקרה דומה באלג'יר כאשר
פלג של הצבא הצרפתי פעל מיוזמתו נגד המרד הערבי בלי הוראות הממשלה, מה
שהסתיים בכישלון חרוץ. אצלנו העם הוא המחליט.

מעשה ואלוף שלנו אמר לחברו: הנך רואה שאף הצרפתים לא הצליחו להחזיק באלג'יר
לכן אין לנו תקווה ביש"ע. תמה חברו – אתה מדמה יש"ע לאלג'יר? השיב: כן. אם
כן, הגיב, באמת אבוד.

אכן, אם יש"ע לא הייתה ארץ ישראל, היינו עוזבים מחר. איננו רוצים לגור בחוץ
לארץ, אלא רק בארץ ישראל. אפילו נצטרך לשלם כסף רב, נעזוב את יש"ע אם אינה
ארץ ישראל וניסע לארצנו.

אבל יש"ע אינה חוץ לארץ אלא ארץ ישראל, לא פחות מכל מקום אחר, מתל אביב
חיפה עכו. כי מה הגדרת ארץ ישראל: מה שרבונו של עולם נתן לנו. אפשר להוסיף:
הארץ שגרנו בה מאות שנים בממלכת ישראל. אפשר אפילו להוסיף: ארץ ישראל זה מה
שהאו"ם הכיר בבעלותנו.

מבחינה היסטורית, מוסרית, משפטית, אמונית, הלכתית – יהודה ושומרון וחבל
עזה, הם ארץ ישראל, ולא אלג'יר. לכן הפתרון לטרור הוא פשוט: לדעת שזה ארץ
ישראל, זה הכל. רק לדעת. ואם נדע, הכל יתיישר, רק שנדע שזו ארצנו, ונתנהג
בהתאם.

כאשר נתנהג בהתאם גם האויבים יעשו כן. הם אינם מעיזים לתבוע מדינה בטבריה
או בנתניה. הם יודעים היטב שלא ניתן להם מדרך כף רגל שם.

אבל כאשר הם שומעים אומרים: יש"ע זה שלנו ולא שלנו ונתון לדיון, אז הם
מחזקים את הדיון המדיני בעזרת רצח, כדי לזרזו: "הרי אתם מודים שאין זה
בדיוק שלכם ומבטאים נכונות לצאת, לכן אנו נעזור לכם להזדרז בהחלטתכם".

הכל מתחיל מכך שאינך אומר בקול רם מול העולם כולו: יהודה ושומרון וחבל עזה
זה ארץ ישראל. זה היה שלנו, זה שלנו, זה תמיד יהיה שלנו. אנו לא נזוז משם
מילימטר אחד, ויהי מה. שום דבר לא יעזור. תוכלו לנסות לעולל לנו ככל שתרצו,
אנו לא נזוז משם.

כאשר זו תהיה עמדתנו, אף עמדתם תיגזר בהתאם, שאין להם שום תיקווה לגזול
מארצנו מאומה, אלא עליהם לעשות חשבון נפש ולהחליט: או מדינה משלהם, בין
עשרים ושתים מדינות ערביות המשתרעות על שטח עצום פי כמה מאות מארצנו; או
שהם רוצים דווקא לגור בארץ ישראל, הם יכולים להיות אורחים בארץ שלנו. כי
הארץ הזאת שלנו היא ולא שלהם. הם יכולים לשהות בה בתור מיעוטים בארץ לא
להם, כמובן, בכפיפות לחוקים, ככל אדם הרוצה לגור בכל ארץ. למשל, מובן
מאליו, שהרוצה להגר לאמריקה לא יעסוק שם ברצח, בהריסה ובהפרעה. אלא הוא
מקבל עליו את החוקים, כמו שיהודי הגר בסוריה, מקבל על עצמו חוקי סוריה, וכן
במצרים או בירדן. לא יעלה על הדעת שאם תהיה קהילה יהודית גדולה של מליון
נפש, באיזו ארץ ערבית, שהם יתבעו מדינה משלהם בתוך אותה ארץ. אלא היהודים
הנם אזרחים נאמנים בכל מדינה בה גרים. כך אם ערבים רוצים לגור פה, עליהם
להיות אזרחים נאמנים, לשלם מסים, לעשות שרות לאומי ובודאי לא להיות עסוקים
ברצח.

זו נקודת המוצא. הטרור הוא פועל יוצא מהמחדל הראשי של יחסנו לארץ. האומר:
"ארץ ישראל אינה כולה שלנו", נותן לגיטימציה לערבים להרוג ולאבד ולהשמיד
ולפגוע, - שהרי זו ביתו, בו הוא עושה כעולה על רוחו. הוא מנסה להשתלט עליו
בפוליטיקה וברצח. כל האמצעים כשרים עבורו.

איננו טוענים שאם נודיע לעצמנו ולכל העולם כולו שהארץ הזאת היא שלנו, שמחר
פתאום בנס כל הטרור יחדל. איננו נאיבים. יודעים אנו שזה מסובך ושבכל ארצות
העולם יש טרור.אבל יש לשים לב, מאז הסכם אוסלו, שהוא מין הסכמה מפורשת
להקים לערבים מדינה בתוכנו – הטרור גדול לאין שיעור, וכבר נרצחו לנו כאלף
אנשים. לצערנו זו תוצאה הגיונית.

לכן יחד עם פעולת הצבא, המשטרה, השב"כ – אנחנו צריכים לומר לעצמנו, לעולם
כולו: הארץ הזאת שלנו היא לנצח ולא נוותר על אף שעל ממנה.

- פורסם בשאילת שלמה 343

