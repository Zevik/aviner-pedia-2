---
title: "קריעה על בית לחם (מאמר)"
type: "מאמר"
---

## קריעה על בית לחם

שאלה: האם צריך לקרוע את החולצה על ראיית בית לחם שהועברה ל"אוטונומיה"?

תשובה: נפסק בשולחן ערוך (שו"ע או"ח תקסא): "הרואה ערי יהודה בחורבנן –
קורע". הפוסקים הסבירו שהכוונה למקום שנמצא תחת שלטון גויים (ב"י ד"ה
"הרואה”, ב"ח ד"ה "הרואה”, מג"א ס"ק א, ט"ז ס"ק א, מ"ב ס"ק א). אפילו אם
גרים שם יהודים, כל עוד המקום נמצא תחת שלטון גויים זה נקרא חורבן. קריעה
זו תוקנה רק על ערי יהודה הקרובים לירושלים (סי' א).

אך בית לחם אינה תחת שלטון גויים, היא תחת "אוטונומיה". "אוטונומיה" היא
התמעטות השלטון שלנו בארץ, שזה באמת חילול השם גדול וטומאה גדולה, אך עם כל
זאת בית לחם אינה תחת שלטון גויים אלא תחת ממשלתנו. לכן לא חייבים לקרוע,
אך בהחלט מותר לקרוע, ולברך "ברוך דין האמת" על הדבר הנורא הזה של
"אוטונומיה" והתמעטות שלטוננו.

אך אני איני אקרע את חולצתי. לו הייתי קורע, הייתי קורע את הגופיה שתחת
החולצה. שהערבים יקרעו את חולצותיהם על הקמת מדינת ישראל, שעיניהם רואות את
חזרת שלטוננו על ארצנו. על הצבא שלנו, שעומד נגד כל צבאות ערב כולן יחד. על
ארצותיהם שהן מדבר שממה וחורבן ואצלנו כגן ד'. על עוצמתה הכלכלית של
מדינתנו. על החזרת התורה לאכסניה שלה והתמלאות ארצנו בישיבות ואולפנות. כל
חולצות הערבים לא יספיקו להיקרע על כל מה שיש לנו, בשוב ד' שיבת ציון.

- 

נלקח משאילת שלמה 165

