---
title: "מקורות ל\"תפילין של יד בכתב בית יוסף ותפילין של ראש בכתב האר\"י\" (שו\"ת)"
type: "שו\"ת"
---

**מקורות ל"תפילין של יד בכתב בית יוסף ותפילין של ראש בכתב האר"י"- מאת
הרב מרדכי ציון:**

והגר"א נבנצל כתב לי: "אין זה פסול".

והג"ר שמאי קהת הכוהן גרוס, בעל שו"ת שבט הקהתי, כתב לי: "לכתחלה לא ילבש
אבל כשר דיעבד ואין חשש מנומר".

והג"ר אליהו שלזינגר, אב"ד ורב גילה ומח"ס שו"ת שואלין ודורשין, כתב לי:
"פסול של מנומר נאמר כך באותו קלף ובאותה פרשה, ולענ"ד אפילו בתוך ד'
פרשיות בתפילין של ראש אם תהיה פרשה אחת של ב"י ופרשה אחרת של האר"י אי
אפשר לפסול וק"ו בין תש"י לתש"ר. אף שלכתחילה בודאי יש להקפיד על כתב אחד
זהה".

והג"ר שמחה ב"צ רבינוביץ, מח"ס פסקי תשובות, כתב לי: "ע' פסקי תשובות סי'
ל"ו הערה 5 שכשרים הם".

והג"ר מרדכי אלמקייס, מח"ס שו"ת ויכתוב מרדכי, כתב לי: "לכתחילה בוודאי לא
יעשה כך, אך אין בזה פסול של מנומר ואף אם באותה פרשה יש ב' סוגי כתב יכול
להניחם כך (אעפ"י שלדעת שו"ת אג"מ חאו"ח ח"ד סו"ס ט' כ' דחיישינן למנומר).
עי' שו"ת יביע אומר ח"ב חיו"ד סי' כ'".

ואמר הגרש"ז אוירבך שאם יש לו תפילין של ראש בכתב ב"י ושל יד בכתב האר"י,
או להיפך, יצא ידי חובתו, אבל ראוי להשוותן שיהיו בכתב אחד (הליכות שלמה -
תפילה פ"ד סעי' כב).

וכן התיר הגר"מ פיינשטיין, משום שבשתי תפילות לא שייך הפסול של מנומר, כמו
מי שלובש תפילין של כתב ב"י, וקורא בס"ת שנכתב בכתב אר"י. והוסיף עוד:
לדינא אין מחלוקת בין כתב הב"י לאר"י, כל אחד מכשיר את חבירו, שאם זאת
הייתה מחלוקת, זה היה כטענה של התפילין והס"ת שאינם מתאימים. אלא למעשה
מקובל שהכל כשר, משום שנהגה קהילה בישראל בכתב זה, כשר הוא (מסורת משה עמ'
יט. וכן מובא ברשומי אהרן ח"ב עמ' יד).

וכן בשו"ת משנה הלכות (יח מא), כתב הג"ר מנשה קליין שאין קפידא בכלל, ולכן
אין כאן מקום לשאלה.

ובשו"ת נחלת פינחס (א, א אות ו), נשאל הג"ר פינחס אברהם מייערס, רבה של
האג: האם מותר להניח תפילין של רש"י בכתב האריז"ל ותפילין של ר"ת בכתב
אדמו"ר בעל התניא, או אסור מדין מנומר? והשיב שמותר, שיש לכתוב הפרשיות של
תפילין ומזוזה וכו' בכתב אחד. ועוד, כתב אדמו"ר הזקן מיוסד בעיקר על כתב
האריז"ל, ודומה מאוד לכתב האריז"ל כידוע ליודעי דבר.

