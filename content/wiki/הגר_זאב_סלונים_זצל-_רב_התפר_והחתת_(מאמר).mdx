---
title: "הג\"ר זאב סלונים זצ\"ל- רב התפר והחת\"ת (מאמר)"
type: "מאמר"
---

עלה למרומים הג"ר זאב דוב סלונים זצ"ל, רב מרכז העיר בירושלים. ביתו היה
ברחוב הנביאים, בתפר בין השכונות החרדיות גאולה, מאה שערים וכו' ובין
ירושלים המודרנית במרכז העיר. הוא ישב בתפר, שאב מתורתנו הקדושה והפיצה לכל
עם ישראל.

הוא נולד בירושלים, נכד ונין של בעל התניא, אדמו"ר חב"ד הראשון .הוריו עברו
לירושלים מחברון כמה חודשים לפני טבח חברון בתרפ"ט. הוא קרוי על שם סבו
הי"ד, שכיהן כרב קהילת חב"ד בחברון, ונרצח שם ביחד עם עוד קרובים ממשפחתו.

כבר כילד, ראו את מסירותו ללימוד תורה. כשהג"ר אליעזר סילבר, נשיא אגודת
הרבנים של אמריקה וקנדה, ביקר בארץ, הוא בחן אותו בגמרא. הוא למד בישיבת
חב"ד 'תורת אמת', שעברה מחברון לירושלים, וגם בישיבת מיר אצל המשגיח הג"ר
יחזקאל לוינשטיין.

הוא נסע לניו יורק לבקר אצל הרבי האחרון מחב"ד, שעודד אותו להתגבר על
ענוותונתו הטבעית וללמד תורה ברבים.

בעיריית ירושלים, שמו לב למידותיו הטובות ולמדנותו, ומינו אותו כרב הראשי
של מרכז העיר, תפקיד עליו מסר את נפשו יותר מחמישים שנה. על ידי כך, הוא
חיבר שני עולמות, הישן והחדש. מצד אחד, הוא שימש כרבו של בית כנסת חב"ד
במאה שערים ברחוב בעל התניא (הוא יזם את שינוי שם הרחוב לזה), בלב ליבו של
מה שנקרא פעם הישוב הישן. מצד שני, הוא שימש כרבו של בית כנסת נחלת שבעה
ובית כנסת בית חולים הדסה בירושלים החדשה. הוא לימד תורה גם לחסידי חב"ד
וגם ליהודים חופשיים. הוא שימש כפוסק של החברא קדישא החסידית בירושלים,
ומשום כך היה בקשר הדוק עם אדמו"רים רבים, והוא ביקר אסירים במגרש הרוסים.
הוא גם חיבר כמה ספרים כולל ספר שערי הלכה עם פסקי הלכה למעשה, ספר נפלא
בבהירותו, שמביא ברכה גם לתלמידי חכמים וגם לכל אחד. גם בין ספריו היה
אורות התשובה למרן הרב קוק (מהדורת אור עציון - צבע צהוב - בולט היה בין
שאר ספריו המרובים).

ומעל זה, אחד מהדברים שהוא יזם קבע יתד אצל חסידי חב"ד ואצל המונים לדורות.
הרבי הקודם, הריי"ץ, תיקן ללמוד בכל יום חומש, תהלים וספר התניא. על מנת
להקל על קיום התקנה, הגרז"ד סלונים יזם , בברכת הרבי האחרון , הדפסת החת"ת,
ראשי תיבות חומש תהלים תניא, הכל בספר אחד. לספר צירף גם סידור חב"ד תהילת
ד', היום יום (פתגמים לכל יום), ולקט מתורתם של גדולי ישראל ואדמו"רי חב"ד
על חשיבות של לימוד חומש, תניא ואמירת תהלים בכל יום. הספר העב הזה הוא
ציוד הכרחי אצל כל חסיד חב"ד ועוד הרבה אנשים. החת"ת נדפס עשרות פעמים
ונמצא באלפי אלפים עותקים בבתי חב"ד, דוכני חב"ד, בסיסי ורכבי צה"ל וכו'.

הרב סלונים סלל נתיבים ללב כל יהודי, באשר הוא שם. וילדיו הולכים בדרכיו,
הם שליחי חב"ד בארץ והחו"ל, מהעיר העתיקה עד אמריקה ודרום אמריקה.

תהא נשמתו צרורה בצרור החיים עם כל הצדיקים הגדולים.

- פורסם בשאילת שלמה 527

