---
title: "פיגוע שליחי חב\"ד מול \"שלוחי מצווה אינם ניזוקים\" (מאמר)"
type: "מאמר"
---

**שאלה:** איך נפגעו שלוחי חב"ד, הרב גבריאל והרבנית רבקה הולצברג הי"ד,
במומביי בהודו ע"י מחבלים בבית חב"ד, הרי כתוב בגמרא ש"שלוחי מצווה אינן
ניזוקין"?

**תשובה:** מופיע במסכת פסחים (ח,ב) ש"שלוחי מצווה אינן ניזוקין" נאמר
"בדלא שכיח היזיקא" – כלומר דווקא כשאין שם נזק שכיח. הדוגמה שמובאת שם היא
לגבי אדם שבודק חמץ. אולי הוא צריך לבדוק תחת האבנים? אל יבדוק! שמא יש שם
נחשים ועקרבים. שואלת הגמרא: אבל שלוחי מצווה אינן ניזוקין? אך עונה
הגמרא - פה שכיח היזיקא. שכיח שיש נחשים ועקרבים, ולכן הוא עלול להינזק.
מובאת שם דוגמה נוספת: יש קיר משותף לאדם ולשכנו הגוי. שמא הוא צריך לדחוף
את אצבעותיו בחורים שבקיר כדי לבדוק אם יש שם חמץ? אומרת הגמרא: אל יבדוק!
כי השכן יאשים אותו בכישוף ויעשה לו צרות גדולות. שוב נשאל: הרי שלוחי
מצווה אינן ניזוקין? אלא שפה שכיח היזיקא. השכן הזה הוא מרושע.

אם כן, כאשר יש "שכיח היזיקא" אנחנו לא אומרים "שלוחי מצווה אינן ניזוקין".
בגמרא (שם) ההוכחה לכך היא מספר שמואל (א טז). כאשר ד' אמר לשמואל הנביא:
לך תמשח דוד למלך, "ויאמר שמואל איך אלך ושמע שאול והרגני" (פסוק ב). אז
ענה לו ד': תגיד שבאת לזבוח זבח, כדי ששאול לא יחשוד. שואלת הגמרא: אבל
שמואל הולך לעשות מצווה – פקודה ישירה מד', ושלוחי מצווה אינן ניזוקין
(עיין רש"י)? עונה הגמרא: מכאן שאיפה ששכיח היזיקא שלוחי מצווה ניזוקין.
במסילת ישרים (סוף פרק ט) זה מבוא באריכות. ברור כשנכנסו לשם מחבלים זה
נקרא "שכיח היזיקא", ובזה גם שלוחי מצוה, כמו שלוחי חב"ד, ניזוקין. ד' יקום
דמם.

