---
title: "העניין באוכל טעים (מאמר)"
type: "מאמר"
---

**שאלה:** האם יש טעם להשקיע במזון טעים?

**תשובה:** למה לא. בתנאי שלא מגזימים.

**תנאי ראשון - מזון בריא**

רבנו הגדול הרמב"ם כותב בהלכות דעות, שהאוכל כל מה שמתחשק לו, בין שהוא
בריא בין שאינו בריא ,הוא כלב וחמור. אלא קנה המידה צריך להיות מזון בריא
,בין שהוא טעים בין שלא (הלכות דעות פרק ג). הוא מזכיר מדרגה יותר גבוהה,
שאדם אוכל בריא כדי שיהיה לו כח לעבוד את ד' (שם), זו כבר מדרגה שאינה
מחייבת כל אדם, והעיקר שיאכל בריא. זו מצווה מן התורה של והלכת בדרכיו.
כמובן, אם מידי פעם, הוא אוכל דבר לא בריא, כגון סופגנייה בחנוכה, לא קרה
כלום.

**תנאי שני - לא לבזבז כסף יתר על המידה**

מותר לאכול טעים, אך אין לבזבז על זה כסף יתר על המידה. יש במדינתנו רעבים.
יש מיליון ילדים רעבים. אז במקום לבזבז כסף על מזון יוקרתי, תן לארגונים
שמחלקים מזון לילדים רעבים. נכון שיש כלל הלכתי גדול: חייך קודמים לחיי
חברך. אך יש לו סייג: חייך קודמים לחיי חברך, אך מותרותיך אינם קודמים לחיי
חברך (אגרת בסוף ספר התניא. ערוך השולחן יו"ד רנא. ספר אהבת חסד לחפץ חיים.
שו"ת אורח משפט למרן הרב קוק).

**תנאי שלישי - לא להיות מפונק**

מהו אדם מפונק, הוא אדם שמשועבד נפשית לתענוגים, וכאשר הם חסרים לו, אז הוא
נכנס לכעס ולדיכאון. הוא כועס על אשתו, כי המזון אינו בדיוק לטעמו. הוא
מזלזל באמו כי המזון אינו נאה לחיכו. אמו עובדת כמו חמורה מיום חמישי בבוקר
עד סמוך לכניסת השבת להכין לשבת. השולחן מלא כל טוב, ומסודר כמו פאזל מרוב
טובה, אז הבן מביט בבוז ומפטיר: אין מה לאכול בבית הזה.

לא כן. שמח שיש לך מה לאכול. כי על פני כדור הארץ יש 800 מיליון רעבים.
ויעקב אבינו התפלל: ונתן לי לחם לאכול, ולא ביקש מעדנים. כמובן, אם יש לך
מטעמים, תודה לד'. אך כאשר הם חסרים, אכול בשמחה לחמך, מה שיש.

**תנאי רביעי - אל תתלהב ממזון**

בוודאי, יש לומר לבת זוג, לאמא, למאחרת: תודה רבה, טעים מאוד. אך באופן
כללי אל תתלהב מאוכל. הרמב"ם כותב במורה נבוכים שהמחליפים רשמים על מזונם,
דומים לאנשים היושבים בבית שימוש קבוצתי וחולקים ביניהם חוויות על מה שעובר
עליהם שם.

אלא על מה תתלהב? על תורה, על מצוות, על מעשים טובים, על המדינה, על הצבא,
על החסד, על הצדקה.

**ולסיום - עצה טובה**

כאשר תתרגל לאט לאט לאכול מזון פשוט ובריא, תראה כמה הוא טעים.

ברוך אתה ד' הזן את הכל.

- פורסם בשאילת שלמה 578

