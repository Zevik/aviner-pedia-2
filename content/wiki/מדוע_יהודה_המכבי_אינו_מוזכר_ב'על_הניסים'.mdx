---
title: "מדוע יהודה המכבי אינו מוזכר ב'על הניסים'?"
type: "מאמר"
---

## מדוע יהודה המכבי אינו מוזכר ב'על הנסים'?

\[שיחה בישיבה בארוחת צהרים\]

**"בימי מתתיהו" ולא "בימי יהודה"**

'על הנסים' מתחיל "בימי מתתיהו". מדוע לא כתוב "בימי יהודה"? יהודה הוא זה
שנלחם ברוב המלחמה, שהרי מתתיהו רק עורר את המרד, אך את המלחמה ערך יהודה
המכבי! על הגמרא אין קושיא כיוון שזה לא מוזכר וזה לא מוזכר. כידוע, הגמרא
אינה מזכירה דברים הידועים לכל, כדברי הרמב"ם בתחילת פירושו למסכת מנחות,
שבמשנה לא כתובות הלכות ציצית, מזוזה ותפילין, כי הן ידועות לכולם. מרד
החשמונאים ידוע לכולם ולכן לא נכתב. אך מדוע ב"על הנסים" מזכירים את מתתיהו
ולא את יהודה המכבי?

**טעות יהודה המכבי - כריתת ברית עם רומא**

יש שתירצו, שיהודה המכבי עשה טעות אחת, והטעות הזאת ביטלה חלק גדול מהדברים
הטובים שעשה - הוא כרת ברית עם רומא. אחר כך, כשהוא היה בבוץ, הם כלל לא
באו לעזרתו, אלא השאירו אותו בתוך הבוץ. גם הרמב"ן על התורה (בראשית לב ד)
מעיר כן בעניין יעקב אבינו שהשתחווה לעשיו, וחכמים ביקרוהו על כך. מעשה
אבות סימן לבנים, שהחשמונאים כרתו ברית עם רומא, השתחוו לעשיו, וזה מה
שקלקל הכל. יהודה היה צריך לדעת שזו טעות. הנביאים כבר צעקו חמס על כריתת
הברית עם אשור, וכן עם מצרים. לכן, יהודה אינו מוזכר בתפילה זו, כי הוא
קלקל את הנצח במעשיו ואי אפשר להזכירו לנצח.

**"בימי מתתיהו" כולל יהודה המכבי**

אם איננו רוצים לקבל תירוץ זה, כיוון שהוא מטיל צל על גיבור לאומי, יש לומר
ש"בימי מתתיהו בן יוחנן כהן גדול חשמונאי ובניו" כולל גם את יהודה. זו
התשובה הפשוטה וההגיונית ביותר.

- 

נלקח משאילת שלמה 207

