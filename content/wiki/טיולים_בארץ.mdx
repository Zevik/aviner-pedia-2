---
title: "טיולים בארץ"
type: "מאמר"
---

## הלכות טיולים בארץ חלק ג'

ברכת "מציב גבול אלמנה" ברכב (שו"ת רדיו)

שאלה: האם מותר לברך "מציב גבול אלמנה" באוטו?

תשובה: כן, אדם הנמצא במצב תנועה, אינו מנוע מלברך, אפילו ראה דרך החלון,
כל שכן אם רואה שלא דרך החלון. אמנם יש אומרים שמברכים "מציב גבול אלמנה"
בעת הכניסה לישוב, וכן נהגו. אבל, מעיקר הדין ברכה זו הינה מברכות הראיה
וכל הרואה – לא ממרחק – חייב לברך.

ביקור כהנים בקברי צדיקים

שאלה: האם מותר לכהנים לבקר בקברי צדיקים, תנאים, אמוראים וגאונים הנמצאים
בארץ קדשנו ולהשתטח על קבריהם?

תשובה: העיד רבנו הרב צבי יהודה על אביו מרן הרב קוק בספר לשלשה באלול (ח"א
אות עו), בנסיעתו לפיקוח בענייני הדת והיהדות בגליל, בהיותו בעיר הקודש
צפת, לא הלך אל קברי הצדיקים משום קדושת כהונתו.

וכן לאחר מלחמת ששת הימים היה רבנו הרב צבי יהודה יוצא לסיור באזורים
ששוחררו עם תלמידיו, וכאשר שביקרו בקבר יוסף בשכם, התלמידים נכנסו פנימה,
ורבנו הרב צבי יהודה נשאר בחוץ (ספר שיחות הרב צבי יהודה - ארץ ישראל עמ'
142). גם הג"ר מרדכי אליהו סיפר (דף שבועי קול צופיך גליון 279), "ואמרתי
בזמנו לרה"ג צבי יהודה הכהן קוק ע"ה שכתוב בספר 'קונטרס היחיאלי' שמותר
לכהנים להכנס לקבר רחל. והוא שאל אותי מה אומרים שם, ואמרתי לו שקוראים שם
פסוקים של רחל אמנו, והוא נסע לשם, אבל לא נכנס אלא עמד בדלת. וכשחזר שאלתי
אותו מדוע לא נכנסת? והוא ענה לי: אבא שלי לא נכנס, גם אני לא נכנס". וביום
השנה של מרן הרב קוק, רבנו הרב צבי יהודה נסע לציון של מרן הרב בהר הזיתים,
אבל בהיותו כהן, היה עומד מלמעלה ומסתכל מרחוק לעבר המקום (בדרך התורה
הגואלת עמ' קע). ונשאל הרב שליט"א בשו"ת הסלולרי: האם מותר לכהנים להכנס
לקברי צדיקים? וענה: הדבר שנוי במחלוקת. המיקל יש לו על מה לסמוך, אך עדיף
שלא.

כניסה לכנסייה של נוצרים ולמסגד של מוסלמים

שאלה: ישנם בארצנו מקומות המקודשים בעיני דתות אחרות. האם מותר לבקר
בכנסיות של נוצרים כגון בכנסיות שבהר הזיתים ובנצרת? מה דין לגבי ביקור
במסגדים של מוסלמים?

תשובה: פסק הרב בשו"ת שאילת שלמה (ח"א ס' שכה) שאסור להיכנס לכנסייה של
נוצרים (וראה שם בסימן צא בעניין האם מברכים "ברוך שנתן ארך אפיים לעוברי
רצונו" על ראיית כנסייה נוצרית ע"פ ש"ע או"ח רנד, א-ב והסברו על מה שכתב
הרמ"א שנהגו לא לברך ברכה זו). ובהוספה שם, נשאל: האם איסור כניסה לכנסייה
נוצרית כולל גם שרידי כנסייה עתיקה? לדוגמה, ברובע היהודי בירושלים ישנו
מקום שבחפירות נתגלו בו שרידי כנסייה עתיקה והמקום, למרבה החרפה, שוחזר
ושופץ והפך לאתר ארכיאולוגי. כמובן, אין מתקיימות שם תפילות. מה דין מקום
שכזה? והשיב, "שריד של כנסייה נוצרית, איני מכיר לזה היתר, כי אין ביטול
לעבודה זרה אלא אם כן עובד העבודה הזרה ביטל אותה".

ופשוט שאיסור ביקור בכנסייה נוצרית אינו שייך למסגדי הישמעאלים, שהרי
האסלאם אינו עבודה זרה.

טיולים בחול המועד

שאלה: האם מותר לטייל ברחבי הארץ בחול המועד?

תשובה: כתב רבנו הרב צבי יהודה (תורה הגואלת א, עמ' קיח), שטיולים בחה"מ
הינם ביזוי חה"ומ. והרב שליט"א (שו"ת שאילת שלמה ח"ז ס' נו) באר דבריו
שהכוונה הינה לטיולים שנעשים באווירה זולה וקלה של התפרקות המפֵרה את קדושת
חוה"מ. אמנם אם הטיולים נעשים באוירה רצינית, הרי הם ראויים. בירושלמי נאמר
(מ"ק ב, ג והובא במ"ב ס' תקל ס"ק ב), שחוה"מ ניתן כדי שיהיו אוכלים ושותים
ויגעים בתורה, ולא שיהיו אוכלים ושותים ופוחזים. הרי גם בשבת וביו"ט יש
מקום לטייל, ואף מותר להניח עירוב תחומין בעבור זה, כי עונג שבת ויו"ט נחשב
למצווה (רמ"א או"ח תטו, א), כמובן, בתנאי שטיולים אלו כשרים וצנועים (מ"ב
שם ס"ק ה). בנוסף, לטיולים בארץ ישראל ישנו גם ערך של מצווה (ראה דברי רבנו
הרב צבי יהודה בס' אורות תשובות עם ביאורי הר"י פילבר דברי הספד למשה שטיין
עמ' ח-ט).

לכן, פסק הרב שליט"א שהטיול בחול המועד מותר, אך יש לעשותו באווירה של
קדושה המתאימה לחה"מ, וכן בבגדים מכובדים של חוה"מ (ש"ע שם ס' ד ומ"ב ס"ק
יד).

טיולים בחול המועד סוכות

שאלה: רבים נוהגים לנצל את ימי חול המועד סוכות לטיולים משום שאין להם
הזדמנויות רבות לטייל בארץ. האם פטורים המטיילים מחובת סוכה או חייבים בה?

תשובה: פסק הרב שליט"א בשו"ת שאילת שלמה (ח"א ס' רלח), הולכי דרך פטורים
מהסוכה, ואם היא מזדמנת לו בלי טורח יש לו לקיים מצוות סוכה. טוב שאדם יסדר
מראש את נסיעותיו שלא יימצא במצב שאין לו סוכה (ש"ע או"ח תרמ, ח הגה, מ"ב
ס"ק מ). אם מזדמנת לו נסיעה חשובה שקשה למלא חסרונה, רשאי לנסוע (עיין מקור
חיים לרח"ד הלוי ח"ס עמ' 290).

בנוסף (שם ס' רלט), אפשר לפרוס מחצלת על משאית ולבנות סוכה בעת טיול, עם
דפנות מתאימות, ובתנאי שתעמוד ברוח, לכן עדיף לקושרה כשאין הרכב נוסע (ש"ע
או"ח תרכח, ב). ומותר לבנות סוכה בחול המועד בשעת הצורך (שם תרלז, א), וכן
אפשר לסתור סוכה זו (עיין שם תרסו, א ותרסז, א).

טיולים בימי בין המצרים

שאלה: האם מותר לערוך טיול בימי "בין המצרים"?

תשובה: הג"ר חיים דוד הלוי נשאל שאלה זו בשו"ת עשה לך רב (ח"ב ס' לה).
השואל היה הרב שליט"א שגם מביא את תשובת הג"ר הלוי בתשובותיו בשו"ת שאילת
שלמה (ח"א ס' רז במהדורה ראשונה). וסיכם הרב שליט"א, שאין לערוך טיולים לשם
הנאה בבין המצרים ואף טיול לימודי יש לתכנן לזמן אחר. אם לא ניתן, מותר
לערוך טיול לימודי, אבל יתנהגו בו ברצינות המתאימה לימים אלה.

כל ההולך ד' אמות בארץ ישראל

שאלה: כל ההולך ד' אמות בארץ ישראל, יש לו חלק לעולם הבא. אפילו רשע?

תשובה: חלק קטן.

שתיה בטיול

שאלה: בטיול שותים הרבה, האם יש לברך כל פעם?

תשובה: אם יש היסח דעת, יש לברך כל פעם.

טומאת כהנים

שאלה: האם מותר לכהן להכנס למוזיאן טבע בו יש עובר גוי מת?

תשובה: מותר. מקילים בטומאת אהל של גוי, ובודאי של עובר.

קברי צדיקים

שאלה: האם מותר לצאת לחו"ל לקברי צדיקים?

תשובה: מרן הרב קוק אסר בפירוש בסוף שות' אורח משפט.

מנזר

שאלה: האם מותר לטבול במעיין הנמצא בחצר מנזר?

תשובה: לא. יש להתרחק מכל דבר עבודה זרה.

טיול מעורב

שאלה: במקום עבודתי מארגנים טיול מעורב. האם מותר לצאת בתנאי שאקפיד על כל
כללי הצניעות?

תשובה: טיול מעורב הינו דבר אסור, ומותר לך להשתתף בו רק בניתוק גמור מכל
הנשים.

רווק

שאלה: אני רווק, האם יש ענין לנסוע לעמוקה כסגולה?

תשובה: הדרך הטובה: תפלה ותשובה וצדקה.

מלחמה וטיול

שאלה: האם בזמן שיש מלחמה ויש הרוגים מקרב אחינו, שייך שאשתי ואני נלך
לטייל?

תשובה: אם זה נצרך, כן, כי גם זה מחזק את האומה.

מעשר כספים לתיק לטיול בארץ

שאלה: אפשר להשתמש במעשר כספים לקנות תיק לטיול בארץ, הרי טיול בארץ הוא
מצווה?

תשובה: לא, מעשר זה לעניים. ממילא אין מצווה לטייל דווקא עם תיק.

- תודה לאיתמר סג"ל על העריכה.

