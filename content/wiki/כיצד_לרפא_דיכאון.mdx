---
title: "כיצד לרפא דיכאון?"
type: "מאמר"
---

## כיצד לרפא דכאון

**שאלה: למה חולים בדכאון על פי התורה, מהי רפואתו על פי התורה?**

תשובה: יש סוגים שונים של דכאון. יש דכאון שהוא בעיה פסיכולוגית, תוצאה של
משבר, של קשיים, של טראומה. יש דכאון שנובע מפעילות כימית במוח. אם הבעיה
היא פסיכולוגית, אז הפתרון הוא פסיכולוגי. אם הבעיה היא כימית, יש לעזור
בצורה כימית על ידי תרופות.

אך כמובן, גם במקרה הראשון וגם במקרה השני, אפשר לתת סעד נפשי על פי התורה.
אדם יכול לתת לעצמו סעד נפשי, וכן החברים והמשפחה יכולים לעזור.

אך יש דכאון שנובע מסיבות מוסריות, לא פסיכולוגיות ולא כימיות. הדבר מוסבר
הרבה בספרי אמונה ומוסר של רבותנו ובמיוחד בספר אורות, התשובה של מרן הרב
קוק.

החטא גורם לדכאון. וזאת למה? כי הנשמה היא טהורה, היא חלק אלוה ממעל, היא
בת אש שמימית, וכאשר האדם חוטא, הנשמה מרגישה עצב, חרדה, דכאון. אי אפשר
להטעות את הנשמה ,כמו שכתוב בספר קהלת: "והנפש לא תמלא", וחז"ל אומרים: משל
לבת מלך שהתחתנה עם עירוני, שנותן לה כל טוב, אך אין זה מספק אותה, כי היא
מתגעגעת לארמון המלך. כך הנשמה מתגעגעת לרבונו של עולם ואין לה מנוחה אלא
באלהים.

זה תוכן הסיפור של רבי נחמן מברסלב, על אדם שנסע בעגלה ושאל: מה יש לכם
כאן? השיבו: יין הונגרי. ביקש לטעום ונתנו לו. אז אמר: אין זה יין הונגרי,
כי מי שטעם יין הונגרי, אותו אי אפשר להטעות. כך הנשמה טעמה ממרומים, ואי
אפשר להטעות אותה.

לכן מה שמרפא את הדכאון הזה, הוא לכתחילה מעשים טובים ומצוות, ודיעבד,
תשובה.

ראה את הבלוג של הרב באותו עניין:
<http://maale.org.il/index.php/ser/show?vidid=135943>

- 

פורסם בשאילת שלמה 429

