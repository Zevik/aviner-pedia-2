---
title: "עת מלחמה"
type: "מאמר"
---

## עת מלחמה

האדמו"ר ממונקטש כתב שתפילה לשלום מאריכה את הגלות ,אלא שיש להתפלל לגאולה
(דרכי חיים ושלום עמ' ריג), והוא מתבסס על דברי החתם סופר שתפילה על שלום
מעכבת את הגאולה כדברי חז"ל: "מלחמה נמי (=גם כן) אתחלתא דגאולה היא"
(מגילה יז ב)". לכן יש להתפלל על גאולה ולא לחוש על המלחמה כלל" (ספר
הזכרון לחת"ס מהד' תשיז עמ' נג).

אכן אתחלתא דגאולה כוללת בניין הארץ, שיבת ציון, הקמת המדינה, אחדות
האומה - אך גם מלחמה. לצערנו אין בימינו עם חופשי בעולם בלי מלחמה. ולא
בכדי קרא הרמב"ם לספרו: הלכות מלכים ומלחמות. והוא גם מתאר את המשיח כאיש
(שם פ' יא-יב).

אינינו אוהבים מלחמות, אנו אוהבים שלום, אך לפעמים יש מלחמה בלית ברירה.
צבאנו אינו צבא התקפה, אלא כשמו כן תהילתו, צבא הגנה לישראל. אף ישעיהו
שכתב "וכתתו חרבותם לאתים, וחניתותיהם למזמרות, לא ישא גוי אל גוי חרב"
(ישעיהו ב ד), כותב שבלית ברירה מוכרחים להילחם (שם סג ה).

נכון שבמלחמה נופלים חיילים, נופלים אחים, נופלים חברים, נופלים אבות,
נופלים בנים. אך גם זאת - אין ברירה. לתלמיד שפנה לרבנו הרב צבי יהודה קוק
מתוך עצב על הנופלים בזמן מלחמת יום הכיפורים - הוא השיב: איפה החוזה שלך?
איפה החוזה שד' חתם לך שלא נופלים במלחמה?

אדרבה, מי שנשא אשה, בנה בית, נטע כרם, אינו יוצא למלחמה פן ימות. ובכל
זאת, במלחמת מצוה כולם יוצאים.

ודאי עצוב שנופלים במלחמה, עצוב שמאז שיבת ציון נהרגו כ20,000 יהודים בטרור
ובמלחמות. אך גם נהרגו כ30,000 יהודים בתאונות דרכים, וזאת קשה להבין. וכן
נהרגים כל שנה 10,000 מעישון, וגם זאת קשה להבין. אך מי שנופל על העם והארץ
,לפחות אנו מבינים למה.

בגלות היינו פחדנים, הפחד הוא מקללת הגלות: וברחת מקול עלה נדף, וברחת ואין
רודף. עתה חזרנו, בחסדי ד' עלינו, לגבורתנו. ב"ה אינינו חלשים, אינינו
סמרטוטים, אינינו מתבכיינים. חזרנו להיות גיבורים.

כמובן, יש גם להיות גיבור במלחמת היצר, במלחמת למידות טובות, במלחמה לקיום
מצוות, במלחמה לאהבת הבריות.

ונתפלל ברכת ברוך אתה ד' גואל ישראל (שמונה עשרה) שכוללת גם מלחמת (מגילה
שם).

ויתקיים בנו: "לא ישמע עוד חמס בארצך שד ושבר בגבולָיִך, וקראת ישועה חומתיך
ושעריך תהלה" (ישעיהו ס יח).

- פורסם בשאילת שלמה 349

