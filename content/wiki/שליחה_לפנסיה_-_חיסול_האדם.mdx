---
title: "שליחה לפנסיה - חיסול האדם"
type: "מאמר"
---

## כשאתה שולח אדם לפנסיה – אתה מחסל אותו

מבחינתו של הרב שלמה אבינר, אחד היסודות ליחס הלא מכבד כלפי קשישים טמון
דווקא בהיבט החוקי: גיל הפרישה לגמלאות. "מי אומר שצריך לשלוח אדם לפנסיה
בגיל 67?", תוהה הרב אבינר. "זה לא נכון. יש הרבה אנשים בגיל 70 ויותר
ששווים הרבה. יצחק רבין היה בן יותר מ-70 כשכיהן כראש ממשלה. הוא לא היה
שווה? שמעון פרס לא שווה? גם ראש הממשלה בנימין נתניהו אינו צעיר - הוא בן
62 וחצי.

”אתה רואה בכל מקום אנשים מבוגרים ששווים הרבה. העניין של הפנסיה, אם איני
טועה, הוא המצאה של הגרמנים. ביסמרק המציא את הפנסיה, כי תוחלת החיים היתה
קצרה וכמעט אף אחד לא הגיע לגיל הזה. לכן יצא שהוא חוקק תקנה יפה שלא עלתה
לו גרוש אחד. היום תוחלת החיים ארוכה יותר, עד סביבות גיל 80. לכן אם אתה
שולח אדם לפנסיה - אתה מחסל אותו, אלא אם האדם לומד, פועל בארגוני חסד וכן
הלאה. חותני ז"ל, שהיה רואה חשבון, עבד לאחר הפנסיה בחינם עבור כל מיני
ארגוני חסד.

"היוונים מאוד העריכו את הצעירים על כך שהם מלאי כישרונות, נוצצים
ומבריקים. במקביל הם זילזלו בזקנים. אבל אדרבא, לנו יש מצווה לכבד את
הזקנים - 'בפני שיבה תקום' בגיל 70. האר"י ז"ל מחמיר ואומר שרצוי לקום גם
בפני בני 60. אבל זה לא משנה, העיקרון ברור. אמנם הזקנים אינם נוצצים ובעלי
כוח כמו הצעירים, אבל הם יותר חכמים ושקולים, ויש להם ניסיון חיים רב מאוד.

"הכבוד לזקנים הוא לא כבוד חיצוני אלא אמיתי, פנימי, שנובע מהערכה. מצוות
'בפני שיבה תקום' מתייחסת לזקן יהודי ולא לזקן גוי, ובכל זאת כתוב בגמרא
במסכת קידושין שיש מצווה להדר ולגלות מידה של כבוד גם כלפי זקן גוי. למה?
אומרת הגמרא: 'הרפתקאות ומאורעות חיים עברו עליהם'. כלומר, האדם צבר ניסיון
חיים, ומתוך כך יש לו ערך. אם כן, הזקנים הם אנשים עם ניסיון חיים, עם יותר
חוכמה, ולכן חייבים לכבד אותם וגם לשלב אותם בחברה בתפקידים שונים".

**מהם הדברים הטובים שאתה מרגיש שקרו לך עם השנים?**

צוחק: "אני באמת לא יודע. אני לא עוסק בתחום הזה של מודעות עצמית. אני עושה
חשבון נפש, אבל פחות עוסק במודעות עצמית".

**האם יש הבדל מהותי בין מי שאתה עכשיו לבין מי שהיית, מלבד הגיל?**

הרב אבינר צוחק שוב במבוכה. ניכר שהוא פחות מתחבר אל השאלות האישיות. "אני
לא יודע. תשאל את אשתי. אענה לך במשל: אדם נכנס למכולת ואומר למוכר 'סליחה,
אפשר לקנות מסטיק בחמש אגורות?'. עונה לו המוכר 'תסלח לי שאני לא יכול
להתפנות לכך, אני בדיוק סוגר עסקה ב-10 מיליון שקל'. אז גם לי יש דברים
כאלה - לברך על כוס מים שווה מיליון שקל, לעזור לחבר שווה מיליון שקל וכן
הלאה. אז אין לי זמן לעסוק בשאלות כאלה, כמו מי הייתי לעומת מי אני היום".

**מה אתה חושב שיש בדור הצעיר שלא היה בדור שלך?**

"מה שאומרים, שהדור הקודם היה יותר טוב מהדור שלנו, זה לא נכון. כבר כתוב
על זה בספר קהלת, שאין טעם לומר שהדורות הקודמים היו טובים משלנו. אנשים
פשוט שוכחים מה היה פעם, ולכן נדמה להם שפעם היה יותר טוב. גם הדור הבא
יגיד 'אה, פעם היה יותר טוב'. אני לא חושב כך. אני זוכר את תנועת בני עקיבא
באופן חיובי מאוד מימי ילדותי. היום בני עקיבא נמצאת במצב יותר טוב, אף על
פי שעליה להתמודד עם בעיות יותר גדולות".

**ובכל זאת ישנה "ירידת הדורות"?**

"הרב קוק מסביר ב'מאמר הדור' שירידת הדורות נאמרה לגבי החכמים, שהרי כל חכם
הוא פחות חכם מרבו, ולא באופן כללי. שהרי כל דור - למרות חולשתו, בכל זאת
הוא עושה דברים מסוימים, וזה מצטרף לדור הקודם. לכן אנחנו מתקדמים. כמובן
שלפעמים יש עליות, ירידות, משברים וקשיים, אבל בסך הכל אנחנו מתקדמים".

- 

נלקח משאילת שלמה 170

