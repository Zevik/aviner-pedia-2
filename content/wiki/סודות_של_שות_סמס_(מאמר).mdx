---
title: "סודות של שו\"ת סמס (מאמר)"
type: "מאמר"
---

במשך השנים, שו"ת סמ"ס נכנס לתוך התרבות שלנו. סיפרו לי שבמופע של אנדרדוס
(קבוצת בדחנים), הציגו מסיבת עיתונאים עם ראש הממשלה, כאשר כל העיתונאים הם
בעצם נציגים של עלוני השבת. כל אחד הפנה את שאלתו לראש הממשלה, עד שהגיעו
לעתונאי שמייצג את עולם קטן. הוא שאל את ראש הממשלה: האם גם אתה, אדוני ראש
הממשלה, קורא את שו"ת סמ"ס של הרב שלמה אבינר, ומשחק את המשחק לקרוא את
השאלה ולהשתדל לנחש את תשובתו... יש גם שיר סמ"ס שלהם, וחבל שלא הזכירו שם
את הרב אחרי שמסר את נפשו כל השנים להעלות את שו"ת סמ"ס לדרגה רוממה.
תשובות הרב בשו"ת סמ"ס הוזכרו בעוד מקום תוכניות.

אבל באמת זה דבר רציני מאוד ובעל השפעה עצומה!

- 

פעם תלמיד חכם אחד אמר לרב ששו"ת סמ"ס הם זילותא דהלכתא וכו'. הרב לא ענה.
הרב נסע איתו שעתיים מחדרה לירושלים, והרב הקריא לו את השאלות שקיבל לאורך
כל הדרך – מאות! לא היתה שאלה אחת לא לעניין ושאפשר למצוא את התשובה בקלות.
בסוף הנסיעה אותו ת"ח חזר בו (עיין הקדמת ספר פסקי שלמה לתשובות לטענות נגד
שו"ת סמ"ס). 10% מהשאלות הן מתלמידי חכמים, 70% מבוגרים, 20% נוער.

- 

פעם הרב נתן שיעור תורה אצל חיילים ברבנות הצבאית, ובסוף, אחד סיפר לו
שלפני שנים היו לו משברים עד כדי כך שהוא חשב להתאבד ר"ל. הוא שלח סמ"ס
להרב להודיע לו על החלטתו. הרב לא הכיר אותו, והשיב כדי לחזק אותו ולעודד
אותו, ובזכות זאת הוא החליט לא להתאבד ב"ה! הוא התקדם בחייו ועכשיו הוא
חייל ברבנות הצבאית, אז רצה להודות לרב. כך התשובה לליצני הדור שמזלזלים
בשו"ת סמ"ס.

פעם אחת אשה סיפרה לנו שהיא פגשה בחור כמה פעמים לשם שידוך, והתלבטה אם
להמשיך. אז היא ראתה שו"ת סמ"ס של הרב שפורסם בעלון שבת שאפשר להחמיץ את
הזוויג מן השמים בגלל סיבות טיפשיות. האשה טלפנה לרב כדי להודיע לו שהיא
מתחתנת בזכות אותו סמ"ס!

ואחד התכוון לבקר בקבר ר"י אברבנל בחו"ל. הוא ראה שו"ת סמ"ס של הרב שע"פ
מרן הרב קוק אסור לצאת לחו"ל להשטתח על קברי צדיקים (סוף אורח משפט סי'
קמד). הוא ירד מהרעיון.

- 

הרב מקבל כ-400 שאלות ליום, כ-600 בזמן החגים וכ-800 בזמן מלחמה. הרב לא
יכול לענות על כולם. גם אם תשובה תיקח רק דקה, זה כבר 7 שעות ביום, וזה
בלתי אפשרי. הרב מספיק לענות כ-200 סמ"סים ליום. לפני כ-10 שנים, שאלתי את
הרב: האם זה נכון, שהוא עונה כ-200 שו"תים בכל יום, כ-1200 בכל שבוע,
כ-5000 כל חודש וכ-60,000 כל שנה! היינו בחודש אדר א, והרב אמר: "בא לבדוק.
חידשתי את הטלפון הסלולרי לפני שנה בניסן". בדקנו וכתוב שהרב ענה יותר
מ-59,000 שאלות והיו עדיין עוד חודשיים, כי היתה שנה מעוברת! ובכל זאת, הרב
לא מקדיש לזה זמן רב, אלא עונה אגב, בנסיעה, בהליכה או כשמדבר בטלפון! הרב
יכול לעשות שני דברים בבת אחת.

- 

הרב עצמו משלם על ההודעות. יש לו תוכנית בחברת הטלפון הסלולרי ומספר קבוע
של הודעות כלול בה. הוא עושה כן בשביל עם ישראל.

- 

דרך עריכת שו"ת סמ"ס: הרב מקבל כל השאלות ועונה כפי יכולתו. הוא בוחר אלו
מהן לפרסם, מנסח בקיצור בכתב יד, אני מקליד ומוסיף מקורות כדי שידעו מה
מקור התשובה. אני מראה לרב, הוא מאשר ומתקן, זה עובר לעורך, ואז מתפרסם.
מתפרסמים כל שבוע כ-50 שו"תים מתוך יותר מאלף.

- 

במשך השנים שו"ת סמ"ס פורסם בעולם קטן, מעייני ישועה ז"ל, ראש יהודי ז"ל,
באהבה ובאמונה, מאירי לילדים, אתר YNET, אתר כיפה, אתר סרוגים, אתר NRG של
מעריב, אתר מורשת ועוד מקומות.

- 

תלמיד חכם אחד אמר לי שדרך שו"ת סמ"ס, הרב מחנך הדור. קיימת השפעה גדולה
בפרסום פסקי הלכות במסגרת שו"ת סמ"ס. עשרות עלוני שבת מסוגים שונים
המיועדים לקהלי יעד שונים מפרסמים פסקי הלכות, ועינינו רואות שאנשים רבים
קוראים קודם כל את התשובות הללו, ואחר כך אף דנים בהן בסעודת שבת. גם
בתשובות שאין בהן חידוש מיוחד קיימת תועלת גדולה בהפצתן, כדי ללמד את
הציבור דבר הלכה גם בדרך זו. כמו שכתב בספר 'פלא יועץ' (ערך אסופה): אל
תזלזל באחרים שאוספים את פסקי ההלכות כי הם מזכים את הרבים, אינך מוכרח
לקרוא את אותם הספרים, אבל אין ללעוג למפעל הזה, כי ספרים אלו הינם עזר רב
לציבור הרחב.

- 

פעם הרב אמר לי לפרסם: כיון ש95% מהשאלות חוזרות על עצמן, יש לבדוק קודם
באתר ספריית חוה, יש מנוע חיפוש ל5000 שו"ת סמ"ס, 2000 שו"תים ו1200
מאמרים. אחד הציע לרב: אם כן, למה הרב מבזבז את זמנו לענות לשאלות. הרב
מרדכי ציון יענה את תשובת הרב, וכשיש שאלה חדשה, יעביר לרב. הרב נתן כל
מיני תירוצים למה לא ילך – צריך להגיע למספר טלפון שלו, איך נשמור על מספר
השולח וכו'. אחרי כמה ימים, אמרתי לרב: הרב רוצה לענות בעצמו? הוא אמר שכן.
הוא רוצה להיות בקשר ישיר עם אנשים. שידעו שהוא עונה. ולפעמים אם יהיו
בעיות חמורות ביותר, כיון שהם כבר בקשר עם הרב, הם יפנו עליו.

לא ידוע לי על גדול הדור אחר שכל כך נגיש, שכ"כ הרבה בקשר איתו. הרב קלנר
אמר שהרב הוא גדול הדור כי רואים למי פונים המונים.

- 

במשך השנים ראיתי עשרות אלפי שו"ת סמ"ס מהרב, הנה שלושת הסמ"סים שאני הכי
אוהב:

**לידה קשה**

ש: אני אחרי לידה קשה עם הרבה תפרים ורוצה לנוח אצל אימי, אך בעלי מתנגד כי
הוא רוצה שהברית תהיה אצל הוריו. מה לעשות?

ת: את קודמת. כשבעלך ילד אחרי הריון, הברית תהיה אצל הוריו.

**סגולה לחובות**

ש: יתרת החוב שלנו בבנק הולכת וגדלה. האם יש סגולה להפוך את הכיוון?

ת: ודאי. יש להוציא פחות ממה שמכניסים, ולא לסמוך על נס שיפר חוקי
המטמתיקה.

**כבוד אב**

ש: אני באמצע לימוד ואבי שולח לי סמ"ס. האם לענות?

ת: כן - במקום לשלוח לי סמ"ס.

- פורסם בשאילת שלמה 618

==

==

