---
title: "הקלות בגיור (מאמר)"
type: "מאמר"
---

## להקל בגיור

מה פירוש להקל בגיור? אם הכוונה שגר לא יצטרך להמתין בתור ארוך מדיי או
שיתייחסו אליו יפה יותר, באהבה ובסבלנות - זה וודאי דבר טוב. "ואהבתם את
הגר". אם זו הכוונה שלהקל בגיור - זה חיובי.

אך יש לוודא שהחוק החדש לא יביא לכך שיהיו בתי דין שיבצעו הליכי גיור
מזורזים מבלי להקפיד על כך שהמתגיירים מקבלים על עצמם עול תורה ומצוות.
הגיור הזה לפי כמעט כל הפוסקים אינו גיור.

מעבר לכך, יהיו פה שני עמים. יהיו יהודים יראי שמיים רגילים, וגרים רגילים
איתם - ויהיו ’גרים לייט‘. אלו לא יתחתנו עם אלו.

מה הכוונה בגיור קל? אם הכוונה לעזור ל-300 אלף עולים מרוסיה שכיום לא
מתגיירים, זה מציאות חדשה של שני עמים. גם יעשו דבר שלא עומד בקנה אחד עם
ההלכה וגם יפלגו את עם ישראל לשניים.

יש דברים שבהם צריכים לצאת ידי חובת כל הדעות, כגון המעמד של יהודי או לא
יהודי. ודאי צריך לדאוג שלא תהיה סחבת. גם בבתי משפט יש סחבת ואותה צריך
לפתור.

באשר לרבנו הרב צבי יהודה, כאשר היה נשאל על גיור, לא היה מרבה לדבר על כך,
וכן אמר שמרן הרב קוק היה ירא הוראה וכמעט לא גייר. פעם כאשר נשאל רבנו על
גיור השיב: קודם, יש לנו "הגיור" אצלנו לפני שנתחיל לטפל בגויים, עלינו
להתחיל בבית שלנו.

- פורסם בשאילת שלמה 306

