---
title: "פרשת כי-תצא: אשת יפת תואר 2 (מאמר)"
type: "מאמר"
---

"כי תצא למלחמה...אשת יפת תואר" (דברים כא י-יד). הכיצד? הרי אשת יפת תואר
היא דבר מגעיל ומלוכלך וכיצד התורה מתירה זאת! אלא עונה רש"י: דברה התורה
כנגד יצר הרע. שאם יאסרו הכל הוא יפרוק כל עול. אז מתירים טיפה כדי למזער
את הנזק. אבל האם זו דרכה של תורה, שאם יש יצה"ר נכנעים לו קצת? הפוך אומר
הרב אברמסקי! לא נכנעים. כי כל מה שהתורה ציוותה סימן שזה אפשרי. הוכחה:
אשת יפת תואר. רק זה בלתי אפשרי לכן התורה התירה. זה יוצא דופן. אבל שאר
הדברים שהתורה לא התירה - סימן שהדבר אפשרי.

יחד עם זאת אין זו מעלה גדולה כי אנו מכירים את ההשתלשלות. זה מתחיל מאשת
יפת תואר, אחר כך מדובר על אשה אחת אהובה ואשה אחת שנואה. כלומר מי שלוקח
אשה בנתונים כאלה זה לא מפליא שאחר כך הוא שונא אותה ועוד יוצא בן סורר
ומורה. מי ששונא את אשתו אינו צריך לתמוה מדוע אחר כך הבנים יוצאים לא טוב.
מכאן אתה למד בדרך אגב, כי כל מה שהתורה לא פתחה פתח סימן שזה אפשרי. לכן
צריך להיות גיבור.

- פורסם בשאילת שלמה 615

