---
title: "ללא חשש נצרות"
type: "מאמר"
---

## ללא חשש נצרות

\[מ"באהבה ובאמונה"\]

ללא חשש נצרות. זהו מותג חדש. אבל באמת זהו מותג ישן, עוד מזמן אברהם
אבינו.

יש מותג: ללא חשש טבל, ללא חשש שעטנז, ללא חשש שביעית, ללא חשש חילול שבת,
ללא חשש עבודה ערבית, ללא חשש צער בעלי חיים, ללא חשש עינוי פועלים, ללא
חשש גניזה ועוד ועוד. ועתה: ללא חשש כסף נוצרי, כסף אוונגליסטי, כסף קרן
לידידות נוצרים-יהודים. תג שכולו חדש, אך גם כולו ישן, כי כל התורה מלאה
ממנו.

שהרי שנה זו נפל דבר חדש, לראשונה מאז קום המדינה, ואפילו לראשונה מאז שיבת
ציון - משרד החינוך שלנו הסכים לקבל כסף מקרן נוצרית עבור הקייטנות. אותן
קרנות מתחננות שנקבל כספן, ואנו מסרבים. ב"ה איננו שנוררים. ב"ה אי אפשר
לקנות אותנו בכסף. ב"ה אנו בורחים מכל השפעה נוצרית.

אז קמו רבנים ומחו, קמו הורים ומחו, קמו תנועות הנוער ומחו. הכי חשוב, קמה
מנהלת בית ספר לבנות ושלחה חוזר להורים: בע"ה תתקיים קייטנה וכו' וכו',
והוסיפה למטה: בלי כספים של נוצרים!

יישר כוח! יישר כוח גדול!

אכן תג 'ללא חשש נצרות' אינו פחות חשוב מכל התגים האחרים, ואף יותר חשוב.
הרי התורה מלאה מלחמת חרמה נגד עבודה זרה, ללא שום פשרה, נצרות אף היא
עבודה זרה, אלא השחֵת, שרוף וכלה. הרמב"ם מסביר במורה נבוכים, שכל התורה היא
אמירה אחת: שלילת עבודה זרה. ראה לשון הרמב"ם: "הנוצרים עובדי עבודה זרה הן
ויום ראשון יום אידם הוא" (הלכות עבודה זרה ט ד). כמובן, זה מופיע רק
בהוצאות בלי צנזורה נוצרית, כגון מוסד הרב קוק, או הרב פרנקל. כמו שעבודה
לשמש היא אלילות כך העבודה לאדם היא אלילות. ולפחות השמש היא כשלעצמה דבר
נפלא, אבל להפוך לאל מי שנולד לאשה נשואה מגבר אחר, בטענה שהגבר האחר הוא
האל, זו האדרה חמורה של הניאוף.

אך הנצרות מסוכנת יותר מאלילות, כי היא אלילות מחופשת לאמונת הייחוד,
בתרגיל מתימטי מעניין: האב הבן ורוח הקודש, הם שלושה אך 3=1. היא מסוכנת
מאלילות כי היא טוענת את האלילות שלה מתוך פסוקי התנ"ך, כהגדרה המופלאה
והתמציתית של רש"י: "תלמידי ישו הנוצרי ההופכים טעמי התורה למדרש טעות
ואליל... ואין לך נבל מן ההופך דברי אלהים חיים" (ברכות יב ב, ד"ה מינות
וד"ה הוא אומר), כמובן גם זאת בהוצאות בלי צנזורה נוצרית, כגון של הרב
שטיינזלץ.

ואותם הנוצרים רדפו אותנו במשך הדורות, הרגו אותנו, גירשו אותנו, עינו
אותנו. שש מאות וחמישים שנה פעלה האינקוויזיציה. בפורטוגל נשרפו חיים
כאלפיים איש ואישה בשבע מאות מוקדי אש, בספרד נשרפו חיים כשלושים אלף איש
ואשה.

הם המציאו אמצעי עינוי אכזריים שהמרקיז מסאד לא היה מתבייש בהם!

ועד היום הזה הם לא ביקשו סליחה מאתנו. איני יודע איך יבקשו סליחה, על כל
פנים לא ביקשו.

כמובן, בימינו הם כבר לא יכולים לרצוח אותנו, להציק לנו, לרדוף אותנו. אז
הם המציאו שטיה חדשה: לחבק אותנו, ללטף אותנו, לכסות אותנו בכסף וכן להחדיר
לאט לאט השפעה נוצרית, מה שנקרא מסע צלב הכסף.

זהו כסף טמא! איננו רוצים אותו! איננו רוצים אף כסף של גויים, איננו
שנוררים, אנו אנשים חרוצים שעובדים ומתפרנסים ממעשי ידינו. איננו קבצנים
מסכנים. הקרן לידידות נוצרים-יהודים מפזרת כל שנה בארץ 150 מיליון ש'
לרווחה ועתה לחינוך, אך למשרדי החינוך והרווחה של מדינתו יש תקציב של 150
מיליארד. איננו רוצים את הכסף שלכם הטמא, קחו אותו בחזרה. אנו לא רוצים
להיות שנוררים, אנו רוצים להיות אנשים עובדים. איננו רוצים להיות נוצרים,
אנו רוצים להיות יהודים.

קל וחומר כסף של נוצרים אוונגליסטים. התרגום של המילה היונית אונגליסטים
היא: מפיצי הבשורה הטובה, כלמור מיסיונרים. אך הבשורה הטובה שלכם היא רעה
עבורנו.

קחו את כספכם בחזרה לאמריקה. כמו שאמרו פעם GO HOME! WE ARE NOT BEGGARS!

זה התג: ללא חשש נצרות!

- פורסם בשאילת שלמה 337

