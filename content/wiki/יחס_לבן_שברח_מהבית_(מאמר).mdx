---
title: "יחס לבן שברח מהבית (מאמר)"
type: "מאמר"
---

**שאלה:** כיצד ניתן ליצור קשר עם בן שברח לחו"ל ולא מעוניין בקשר עם
ההורים?

**תשובה:** יש כאן חידה. זו חידה מדוע בנך לא רוצה לדבר איתך, מדוע הוא
ניתק את הקשר. איננו יודעים. לו היינו יודעים, היה ניתן למצוא פיתרון. אפשר
שהוא מפחד שלא תאפשרי לו לחיות את חייו בדרך שהוא רוצה. אם זו הסיבה, עלייך
לדבר עימו דברים ברוח כזו: "שמע לי בני, אני אמך ותמיד אהיה איתך.היכן
שתהיה, מה שלא תעשה, מה שלא תחשוב, תמיד אני איתך, תמיד אני כאן לעזור לך."
אולי הוא חושב שיש לך ביקורת עליו על מעשיו שם, או על כך שהוא נסע.

אנשים לא אוהבים לשמוע ביקורת. אדרבה, אנשים אוהבים לתת ביקורת. נסי לדבר
עמו בסגנון יפה, אולי הוא יסכים לחדש את הקשר. אם תמשיכי לתת לו ביקורת,
הוא יגיב כרוב האנשים שאוזנם אינה כרויה לשמוע ביקורת. הרי הדבר כבר נאמר
בגמרא (ערכין טז, ב), האם יש בדור מישהו שמוכן לקבל ביקורת? וכן אמרו חז"ל
(יבמות סה, ב), כשם שיש מצווה לומר דבר הנשמע, כך יש מצווה שלא לומר דבר
שלא נשמע. צריך לשנות אסטרטגיה. לא לומר ביקורת, אלא דברי הערכה ואהבה.

`אמנם, אם הדברים יאמרו מן השפה ולחוץ, הילד ירגיש בכך. הדברים חייבים לצאת מעומק הלב. אין מה לעשות, זו הדרך. הילד הלך בדרך שהוריו אינם חפצים בה, וזה אכן מצער, אך אם לא נקרב, נאבדו לגמרי חלילה. `

