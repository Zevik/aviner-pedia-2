---
title: "תרבות פנאי (שו\"ת)"
type: "שו\"ת"
---

**שמחה וליצנות**

**ש: מה הגבול בין שמחה שהיא דבר טוב לבין ליצנות שהיא דבר שלילי?**

ת: רבי צדוק הכהן מלובלין בצדקת הצדיק: חילוק באיכות ובכמות. א. תלוי על מה
אתה צוחק. כל ליצנות אסורה מלבד ליצנות על עבודה זרה או שאר דברים רעים
כגון גילוי עריות. מגילה סוף פרק ג. אבל לא ליצנות על אשכנזים או ספרדים
וכדומה. ב. גם אם זו ליצנות חיובית כגון על מידה רעה של קמצנות, אז רק
במידה מועטת, כדברי חז"ל: מעט צחוק. אבות פרק ו.

**ש: יש ערך לתרבות הפנאי?**

ת: האידיאל העליון הוא שאדם מישראל יקדיש את כל זמנו הפנוי לעבודת ד', שהרי
בשביל זה נברא – לתורה ולמצוות, ללימוד ולחסד. כך הוא גם ירגיש טוב ויהיה
מאושר. אכן, כרגע לא כל אדם שייך למדרגה הגבוהה הזו של חסידות, לא לילך
ארבע אמות בלי תורה (מגילה כז ב. מסילת ישרים פרק יט). אך מידת כל אדם היא
צדקות או נקיות (מסילת ישרים פרקים י-יא), שמותר לו לפתח לעצמו תרבות פנאי,
הן לצורך מנוחה, הן לצורך הנאה – העיקר שתהיה כשרה. וכל המרבה לעסוק בזמנו
הפנוי בעבודת ד' הרי זה משובח. לכן יש ליזום ולארגן פעילות של לימוד תורה
וחסד שתמשוך את לב האומה, וכמו כן לדאוג שתרבות הפנאי תהיה כשרה וברמה
גבוהה.

**מושב ליצים**

**ש: האם איסור מושב ליצים הוא מן התורה או מדרבנן או מנהג?**

ת: איסור מדרבנן. עיין עבודה זרה יח ב. שו"ע או"ח שז טז. ואולי מדאורייתא
מדין אל תפנו אל האלילים – אל מדעתכם. רמ"א שם.

**ש: מה הגדר של מושב ליצים?** ת: עיסוק ריק. עיין שם ושם.

**משחקי כדור**

ש: האם אפשר לצפות משחקי כדורסל בטלויזיה?

ת: זה מושב לצים של עיסוק בהבל. שו"ע או"ח שז טז.

**קרקס**

ש: אפשר להביא ילדים לקרקס מותאם לציבור דתי בו יש רק אומנים גברים?

ת: אם הם קטנים, כי זה מושב ליצים. עבודה זרה יח ב.

**עיתונים**

ש: האם יש בעיה בקריאת עיתונים?

ת: ביטול תורה גמור. בודאי אדם רוצה לדעת מה קורה, אך אין שום צורך להיכנס
לפרטים ולפרטי פרטים כמו בעיתון, במיוחד שיש הרבה פעמים גם לשון הרע,
מחלוקת, ליצנות וחוסר צניעות. החפץ חיים בזכור מרים פרק כג.

**מוזיקה קלאסית**

ש: האם מותר לשמוע מוזיקה קלאסית?

ת: כן. היא מעוררת רגשות עדינים.

**ברייקדאנס**

ש: יש בעיה לרקוד ברייקדאנס?

ת: לא עדין.

**טלויזיה**

ש: האם להחזיק טלויזיה?

ת: נזק כפול. א. תוכן: רדוד, שטחי, לשון הרע, עלבונות, אלימות, פריצות
ועוד. ב. צורה: פסיביות, חוסר מחשבה והתעמקות, נזק שכלי של התרגלות למה
שקליט.

**מירוץ למליון**

ש: האם להשתתף במירוץ למליון? יש לי חשק גדול!

ת: לא מגיע מליון למי שניצח במשחק של חפש את המטמון, אלא לרופא, למורה,
לתלמיד חכם, לחייל, לעובד סוציאלי, לעולה חדש, ולשאר אנשים שעושים דברים
טובים.

**הסתכלות בטלוויזיה**

ש: אני רוצה להפסיק להסתכל בטלוויזיה על משחקי כדור משום מושב לצים ואיני
מצליח. מה לעשות?

ת: תוריד את הכמות בהדרגה וקרא את מסילת ישרים.

**ספורט אליטסטי**

ש: אני אוהד קבוצת כדורסל מסויימת, אך שמעתי שיש רבנים מתנגדים. מה רע בזה?

ת: ספורט תחרותי הוא הבל ומושב ליצים (עבודה זרה יח ב). גם כרוך בחילול שבת
ועוד בעיות. ספורט אישי כדי לשמור על בריאות הוא טוב (עי' אורות התחיה פרק
ל"ד).

**סרט אלים**

ש: מותר לראות סרט בו נותנים מכות?

ת: אסור לראות כל דבר שמגרה יצרים רעים. שו"ע או"ח שז טז.

**הומור**

ש: מתי הומור מותר ואינו מושב לצים?

ת: תלוי בכמות ובאיכות: מעט ובתוכן כשר. ס' צדקת הצדיק.

**ליצנות**

ש: מה ההגדרה של ליצנות?

ת: שטויות וקלות ראש, דברים שאינם תורה או דברים רציניים, כלומר תורה ודרך
ארץ. קידושין מ ב.

ש: למה דווקא ליצנים נענשים ביסורים?

ת: כי כיון שהם עושים בדיחה מכל דבר, אי אפשר להוכיחם, אבל מיסורים, לא
יוכלו להתלוצץ. מסילת ישרים פרק ה.

**ספרות דמיונית**

ש: מה הבעיה בספרות דמיונית כמו הארי פוטר?

ת: אין לקרוא ספרים שמעוררים לאמונות מקולקלות. רמב"ם ע"ז ב ב-ג. וגם יותר
מידי הבלים ושטויות (נר באישון לילה 105).

**סדרת סרוגים**

ש: האם מותר לצפות בסדרת טלויזיה סרוגים? הרי יש להתמודד עם המציאות?

ת: ודאי אסור. יש שם ניבול פה ופריצות, תוכן זול רדוד וטפשי. הספרות
והאומנות אמורים לעורר רגשות נעלים. הקדמת מרן הרב קוק לשיר השירים. אבל מה
שמגרה יצרים נמוכים, אסור. שו"ע או"ח שז טז. ודאי שיש להתגבר על בעיות,
והתורה לא חומקת, אבל היא עומדת במקום האור, ומתארת את החושך במילים של
אור, כיצד להתגבר על הרע ולהוסיף טוב (עיין שו"ת יביע אומר ו או"ח יב. שו"ת
יחוה דעת ד ז).

**סרט לבנות**

ש: האם בנות מותרות לראות סרט תעודי בו יש נשים לא צנועות?

ת: לא. כי הסרט עצמו הוא סרט אסור.

**רומן**

ש: מותר לקרוא רומן?

ת: כן, אם הוא כשר וצנוע (שו"ע או"ח שז טז).

**קסם**

ש: מותר להזמין לבית ספר קוסם שפועל בזריזות ידיים?

ת: מחלוקת. שו"ת יחוה דעת (ג סח) אוסר. שו"ת עשה לך רב מתיר (ב מד). אפשר
להקל אם הקוסם יגלה כיצד הוא פועל.

ש: האם מותר לקנות לילד ערכת קסמים?

ת: כן. אפשר לסמוך על המקילים. ואדרבה ילמד שזה לא ממש קסם (ע' חכמת אדם פט
ו. קצשו"ע קסו ד. שו"ת יביע אומר ה יו"ד יד. שו"ת יחוה דעת ג סח. בצל החכמה
ד יג. שו"ת שאילת שלמה א שלא, ב ר. ואמר הגרי"ש אלישיב שאף לשיטת הרמב"ם
\[מצות לא תעשה לב\] והחינוך \[מצוה רנ\] שאחיזת עיניים אסור, אם יראה
לרואים באיזה אופן עושה הוא את מעשיו, שוב אין זה אחיזת עיניים. קב ונקי
סי' רעג).

**פוקר**

ש: האם מותר לשחק פוקר?

ת: כמובן, זה הבל כמו שאר ההבלים. אך אם זה על סכום זעיר ממש – אין בעיה של
גזל.

**סנוקר**

ש: האם מותר לשחק סנוקר?

ת: קצת. ובתנאי שזה מקום צנוע, כשר והגון.

**קלפים**

ש: האם אפשר לשחק קלפים?

ת: ודאי אין זה עיסוק מומלץ. סדור יעב"ץ שער שלכת חלון המצרי.

**פאבים**

ש: האם מותר לצאת לפאבים?

ת: בוודאי שלא, גם עבירת צניעות של ערבוב המינים, גם מושב לצים של עיסוק
ריק, גם שתייה שהיא מידה רעה. רמב"ם דעות ו א-ב.

**בארים דתיים**

ש: האם הופעת בארים ופאבים דתיים הוא דבר טוב?

ת: ודאי שזה בילוי רדוד וריק, המכונה יושבי קרנות, אבל פחות גרוע ממקום כזה
לגמרי חילוני.

