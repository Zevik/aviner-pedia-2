---
title: "לשון הרע - אל תכעיס את ד' (מאמר)"
type: "מאמר"
---

## אל תכעיס את ד'

\[הרב שלמה אבינר\]

אל תכעיס את ד'! הדבר שמכעיס אותו הכי הרבה, הוא לשון הרע. מניין לנו? כי
על זה חרב הבית וגלינו מארצנו (שנאת חינם היא לשון הרע, כפי שמוכיח החפץ
חיים בפתיחה לספרו).

הרי לכל אחד יש חסרונות ותמיד תוכל למצוא על מה לדבר. לכן, אנא ממך, אל
תגנה איש, ובחוש הביקורת שלך, השתמש כלפי עצמך, ולא במסגרת 'הוועד למען
חיפוש מומים אצל אחרים'.

אפילו ברומא העתיקה, מי שדיבר לשון הרע נענש בהגליה ובעבודת כפייה - ולא
בגלל שדאגו לטהרת הלשון וקדושת הלשון, אלא מפני שהבינו שזה מפורר את החברה.

וכל זה גם אם אתה דובר אמת. אך אם אין זה אמת, הרי זה הוצאת שם רע, החמור
עוד יותר. לכן הרגל עצמך, בהרגל מדעי מבורך, לא לקבל שום דבר כאמת, טרם
בדקת אותו עד תום.

ברח, ברח מלשון הרע. כדי להתיר חרם של רבנו גרשום, יש צורך ב"היתר מאה
רבנים", אז כדי להתיר איסור של תורה "לא תלך רכיל" צריך היתר אלף רבנים.

ברח לך מהיתרים של לשון הרע. ברח ממאה שערים של היתר כדי לא להיכנס לשער
אחד של איסור.

אל תקשיב ללשון הרע. ואם בטעות שמעת, אל תאמין. כתב החפץ חיים: כיצד זה
תאמין לאדם שעובר על הלכות לשון הרע ותפגום באדם שהוא בחזקת כשרות?! (שמירת
הלשון, שער הזכירה פרק יב).

ואל תגיד: אני חייב לדבר ולספר ולהפיץ כדי להציל את העולם, את האומה, את
הארץ, את התורה. אל תתיימר לתקן בדרך שמכעיסה את ריבונו של עולם. השתמש
בכוח הדיבור לטובה, וכך תשמח את בוראך.

