---
title: "תמיכת הרב אבינר באלקין לראשות עיריית ירושלים (מאמר)"
type: "מאמר"
---

ש: מדוע הרב תומך בזאב אלקין לראשות עיריית ירושלים?

ת: אני מכיר אותו שנים רבות, והוא אדם טוב וישר. הוא אדם ירא שמים, רציני,
אדם שמבין דברים, חרוץ ועניו. כמובן הוא אינו שלם בתכלית השלמות, אך בדברים
כאלה תמיד צריך לשקול אפשרות אחת לעומת האפשרויות האחרות.

ש: הוא הגיע אל הרב כדי לבקש את תמיכתו?

ת: לא. הוא לא הגיע אלי, אבל ידעתי שהוא מתעניין בנושא של ראשות העירייה.
יש לו תפקיד חשוב, הוא שר בכיר וחשוב, וידעתי שהוא מתלבט היכן הוא יכול
לתרום יותר לעם ישראל. לכן אמרתי שלדעתי, הוא יכול לעזור יותר לעם ישראל
בירושלים מאשר בתור שר.

ש: האם הרב התלבט לפני שתמך באלקין? הרב בדק מועמדים אחרים?

ת: צריך שני תנאים כדי לבחור מועמד: א. אדם טוב וישר. ב. שיש סיכוי שהוא
יזיז דברים. יכול להיות אדם חשוב וערכי מאוד, אך אין לו יכולת להזיז דברים,
אם כן אין לו תועלת כראש עיר. למשל, משה ליאון הוא אדם טוב וירא שמים, אך
כנראה לא תהיה לו יכולת להזיז דברים בירושלים.

ש: האם גם מבחינה דתית, כגון עסקים סגורים בשבת וכדומה, הרב שוקל תמיכה
באלקין?

ת: הוא אדם שדבר זה חשוב מאוד בעיניו. כמובן איני יכול להבטיח שהוא יהפוך
את ירושלים לעיר הקודש, אבל תמיד הכל תלוי בחלופות.

ש: אבל הרב יודע שאלקין קיבל בינתיים את רוב התמיכה שלו מהציבור החילוני.

ת: כן, אבל צריך לבחור לפי החלופות. החלופות אינן רק מה האדם מצהיר. לפני
הבחירות, אדם מצהיר על דברים רבים, אך בפועל הוא אינו מזיז דברים. בבחירות
הקודמות התמודד משה ליאון, ואף על פי שהוא

אדם ירא שמים וצדיק, בכל זאת אני תמכתי בניר ברקת. היו גם רבנים חרדים
שתמכו בברקת, אף על פי שלא רצו לומר זאת בקול רם כדי לא לעורר מהומות. מן
הדין, צריך אדם ירא שמים בכל תפקיד שבאומה, כפי שכתוב ברמב"ם שאפילו האחראי
על אמת המים צריך להיות אדם ירא שמים. אמנם במצבנו, צריך לבחור במועמד
שיעשה את התפקיד בצורה הטובה ביותר.

ש: הרב באמת חושב שאלקין ישמור על קדושת ירושלים, או משום שהוא מקבל תמיכה
חילונית הוא ידאג להם?

ת: איני יכול לנבא דבר, אך לפי היכרותי איתו נראה לי שהוא ידאג לקדושת
העיר.

- פורסם בשאילת שלמה 555

