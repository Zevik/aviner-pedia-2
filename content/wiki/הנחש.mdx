---
title: "הנחש"
type: "מאמר"
---

## הנחש

\[באהבה ובאמונה\]

הנחש, היצר הרע, אינו ידיד שלך, הוא אויב שלך. היזהר ממנו. אל תתפתה. הוא
מרמה. הוא נראה מלא אור וחום, אבל באמת הוא בא מארצות הקור והחושך, ממקום
שאין בו שמש.

הוא עשוי מהזיות ומשקרים, מציג דברים רעים ומזיקים כנחמדים. הוא מציע לך כל
מיני פיתויים: "בוא אלי, יהיה לך טוב אצלי, רק תגיד מילה אחת: כן".

אל תאמין לו. אל תיכנס למשא ולמתן אתו. אמור לו רק מילה אחת: לא! אך התכונן
לכך שהוא לא ירפה. הוא יחזור: "אתן לך יותר טוב ממה שיש לך. אתי תהיה
מאושר. יש בי נקודות אור. רק תטעם קצת. מה כבר יכול לקרות?"..

אל תאמין. מי שהולך לשם, כבר לא חוזר. או ליתר דיוק: הנחש משתדל לשכנע אותך
שמי שמגיע אליו, זה אל-חזור, כי כאשר הוא נושך, הוא מכניס גם רעל של ייאוש:
"לא תוכל לצאת מזה לעולם. אל תתאמץ, זה לשווא. כל כך הרבה פעמים ניסית ולא
הצלחת...".

שוב אמור לו: לא! אל תאבד תקווה. הילחם. ברח מממלכת הרוע, ממלכת העצב,
ממלכת ההזיה. ברח. נוס על נפשך.

אך דע מראש שאין זה קל לצאת משם. זה לבירינת, מלא פיתולים ומבוכים. כי הנחש
לא נמצא במקום מסוים, הוא נמצא בכל מקום, בכל דבר ובכל אחד מאתנו. הוא
מתלבש בדמויות שונות. כדי לצאת מן הלבירינת , אתה זקוק לבן ברית, אתה צריך
מדריך, אתה צריך ספר מסילת ישרים, או אורחות צדיקים, או שערי תשובה, או
אורות התשובה.

אל תאבד תקווה. אתה תנצח ותמחץ את הנחש, והוא שוב יפרוץ ושוב אתה תנצח
אותו. לא תוכל למגרו סופית. הוא מתחדש בכל יום,הוא מתגבר בכל יום, כדי
לגזול את נשמתך.

אל תתפתה לשקרים שלו. הוא מחייך, אבל אין לו לב, אין לו דמעה, אין לו אהבה.

לך יש. חזק ואמץ. הילחם ותנצח.

- פורסם בשאילת שלמה 357

