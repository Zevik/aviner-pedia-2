---
title: "הרמב\"ם פוסק: היה בריא (מאמר)"
type: "מאמר"
---

יש אוהבים את המושג: רפואה לפי הרמב"ם. אך קרוב לודאי שזה לא היה על דעת
הרמב"ם עצמו. שהרי את ידיעותיו הרפואיות הוא לא קיבל במסורת ממשה מסיני,
אלא מרופאי בני זמנו, ובמיוחד מגלינוס, עליו הוא גם חולק לא מעט, כפי
שרואים בשמונה חלקים של כתביו הרפואיים בערבית, שתורגמו לעברית. זו רפואה
ישנה, במשך שמונה מאות שנה, הרפואה התקדמה רבות, ויש לאדם לפנות לרופא "אשר
יהיה בימים ההם" העכשווים.

אך כמובן, אין לטעות בקיצוניות ההפוכה, ולהתעלם מדברים שכתב הרמב"ם והינם
עדיין נכונים בזמן הזה, ובמיוחד בתחום הרפואה המונעת, אשר בעזרתה האדם לא
יצטרך כל כך לרופא.

הרפואה המונעת מוגדרת על ידי הרמב"ם בהלכות דעות פרק ד', כהליכה בדרכי ד',
שהרי אי אפשר לעבוד את ד' ולמלא חובתו כלפי בוראו, אם האדם חולה. כלומר
התנהגות על פי כללי הבריאות היא מידה טובה. ובפרק א של הלכות דעות, הוא
לומד זאת מן הפסוק "והלכת בדרכיו", דרכי ד' הטובים.

הרפואה המונעת של הרמב"ם כוללת ארבעה יסודות:

א. לאכול מזון בריא, כלומר: לחם מלא, פירות, ירקות, ולמעט בסוכר, מלח,
שומן, ובכלל ממזון תעשייתי. לשתות הרבה מים, אך לא משקה ממותק כנ"ל, אבל
אפשר להוסיף פרי במים לתת טעם.

ב. לא לאכול הרבה, אפילו מזון בריא. לכן, לא לאכול בכל מיני פגישות, אלא
בבית, לאכול ארוחות מרובות לא שמנות, כגון למשל מה שנהגו יהודי גרמניה כל
שלוש שעוות:

7\. ארוחת בוקר טובה.

10\. ארוחת עשר קטנה.

13\. ארוחת צהרים טובה.

16\. משהו קטן.

19\. ארוחה טובה.

22\. משהו קטן.

ג. פעילות מעיים תקינה, כי עצירות אינה בריאה. אם אדם שותה הרבה, לפחות
ליטר ביום וצורך סיבים תזונתיים, כגון פירות, ירקות, סובין, אין לו בעיה.

ד. פעילות גופנית שעה ביום, ולפחות חצי שעה, כגון הליכה, ריצה, נסיעה על
אופניים, משחק כדור ועוד. הרמב"ם לא הזכיר הגיינת השיניים, אך ודאי הוא
יסכים להמלצה לצחצח אחרי כל ארוחה, אפילו קלה, ולפחות בבוקר וערב. הוא לא
ידע מה זה פלואוריד, אבל ודאי יסכים לתוספת זו. וגם בדיקת רופא שיניים פעם
בשנה.

רפאנו ד' ונרפא.

- פורסם בשאילת שלמה 623

