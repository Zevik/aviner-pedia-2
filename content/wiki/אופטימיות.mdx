---
title: "אופטימיות"
type: "כללי"
---

## אופטימיות

\[הרב שלמה אבינר\]

**אופטימיות**

אני אוהב אנשים שמחים

אני אוהב אנשים מאושרים

עם ניצוצות בעיניים

במוח שכל ובלב שירים

המפזרים חיוכים למרחבים

עם שמש בפנים

`         *`

אני אוהב אנשים אופטימיים

שרואים את הכל בפרופורציה

כי אופטימיות אינה הזיה

אלא פילוסופיה עמוקה

האומרת שבעולם, הטוב מרובה מן הרע,

ועוד אומרת שהטוב הולך ומתרבה.

לא אמרנו שאין רע

יש בעולם כל מיני רע

אך כבר הזהיר מורה נבוכים (ג יב) מפני הגזמה.

סוג ראשון של רע הוא הרע שבטבע

מחלות, רעידות אדמה

נודה שלרובנו אין כזאת בעיה.

סוג שני הוא מה שאדם מציק לחברו בגלל לבו הרע

אך גם בזה תודה שלא כל יום הורגים אותך,

אף לא גונבים אותך, אפילו לא מעליבים אותך.

בוודאי מלחמה עם גרורותיה היא דבר נורא

אך רוב העמים רוב הזמנים אינם במלחמה.

הסוג השלישי הוא הכי קשה על פני האדמה

הוא זה שהאדם עושה לעצמו רע

הורס בריאותו, ומנהל אורח חיים גרוע

אחר כך סובל ומעלה שאלות בתיאולוגיה

למה לצדיק כמוני רע.

אבל יש בעיה גדולה עוד יותר

והיא הקנאה.

לדאוג על עשרה אחוז של הכוס הריקה

במקום לשמוח על תשעים אחוז הכוס המלאה.

הקשב לדברי הרמב"ם והתמלא חכמה.

אז תפסיק לקטרג על מדינתנו הטובה

אז יהיה לך חשק להודות לד' עליה יום ולילה.

אל תיעלב, אך אתה עיוור אם אינך מלא שמחה

אינך יודע להעריך את אושרך שכאן נולדת.

כי אני הקטן נולדתי בזמן השואה

והיה צריך להחביא את התינוק בארץ הכבושה

שלא ישלחו אותי למחנה השמדה.

אז ידידי אמור לי, איפה אתה?

`              *`

זכור, הרע אינו דווקא המציאות שמול עיניך

אלא הוא בראשך.

כשיצאו אבותינו ממצרים

לא יכלו לשתות את המים

מפני שהיו מרים

הם - אבותינו - היו מרים

כך מלמדים רבותינו הטובים.

`          *`

ומעשה בשתי חטיבות שמסרו דין וחשבון

עתה, אחרי מלחמת הלבנון

אלו היו מקטרים: אין ציוד אין אימונים

ואלו היו אופטימיים -

אף שהיה להם אותו ציוד ואותם מטענים

וגם ארגנו לעצמם אימונים...

כיצד קרה הפלא הזה?

כי באותה חטיבה היה מי שאמר:

חבר'ה, זה מה יש, נתעודד!

(שם החייל רמוז בשורה הקודמת)

`           *`

למה אינך רואה דבר

למה אינך רוקד ושר

עיין מסילת ישרים פרק ח בזמן הפנוי שלך

ואז תלמד להעריך את אושרך

(ובכלל קרא מסילת ישרים עוד ועוד)

ותמיד תהיה שמח

תמיד מודה לד'.

