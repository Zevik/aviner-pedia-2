---
title: "האתגרים למדינתנו (מאמר)"
type: "מאמר"
---

ב"ה, יצאנו מתשעה באב, בחסדי ד' עלינו, אנו הולכים ונגאלים. אך עוד אתגרים
רבים עומדים לפנינו, ויש ל עסוק בכולם. כמובן ,יש יותר חשובים ויש פחות
חשובים, אך כולם חיוניים.

1\. **בריאות הגוף.** צריך גוף בריא. אם חלילה נהיה חולים, הכל יקרוס.
הרומאים אמרו: נפש בריאה בגוף בריא, Mens Sana In Corpore Sano.ואנו
אומרים: גוף בריא בשביל נשמה בריאה. יש להמשיך לפתח את הרפואה, ולחנך את
עצמנו לאורח חיים בריא: מזון בריא, לא אכילה יתירה, פעילות גופנית, לא
אלכוהול וכו'.

2\. **בריאות הנפש.** לא פחות חשוב שהאדם יהיה בריא בנפשו, לא בדיכאון, לא
בחרדה, אלא שמח וטוב לב, חיים נעימים, דרך ארץ שקדמה לתורה, רגשות טהורים.
גם זה צריך חינוך גדול.

3\. **משפחה.** לא טוב היות האדם לבדו. יש בארץ מספרים אדירים של רווקים
ורווקות. זה בגלל הפרזת הדגשת "ה"אני". וכן כשליש מהזוגות מתגרשים מאותה
סיבה. בגלל הגזמת האנוכיות, לא טוב לאדם גם כשהוא אינו לבדו. ואם המשפחה
בריאה ושמחה, הכל טוב.

4\. **שכל.** הרמב"ם מסביר בפתיחת מורה נבוכים ובסיומו, שצלם אלהים שבאדם
הוא השכל. זה הכח הגדול. לצערנו, יש שלטון של אין סוף אמונות טפלות, מה
שנקרא "מנוסת התבונה". וכן התקשורת הפכה לאופיום ההמונים ומלעיטה את העם
במצגי כזב. יש לחזק את השכל, ולהתחיל בכיתה א.

5\. **כלכלה.** אם אין קמח אין תורה. ב"ה הכלכלה שלנו נפלאה. אך לא להירדם
בשמירה. יש לפתח ולפתח. יש ליצור אזרחים עם כח פיתוח ויזמה.

6\. **צבא.** אם אין צבא, אין תורה. ב"ה הצבא שלנו נפלא. אך יש לחזקו עוד
ועוד. שיותר בחורים ילכו לצבא, גם חרדים, גם חילונים. מצוה גדולה. פיקוח
נפש לאומי.

7\. **אהבת ישראל.** אם אנו מפולגים, הכל יפול. ידוע. לדבר, להקשיב, לאהוב.
חילוקי דעות, מותרים. אך לא חילוקי לבבות.

8\. **עוני.** זה בלתי נסבל שבמדינתנו יש עוני. אין זה מפריע לנו שיש
עשירים. שיהיו בריאים. זה מפריע לנו שיש עניים, רעבים, חסרי תרופות,
סובלים. זה מפריע לנו שהפער החברתי הולך וגדל. אפס לא יהיה בך אביון!

9\. **עלייה.** חצי עם ישראל בגולה. שם הוא מתבולל. 3000 ליום. כלומר מליון
לשנה. כלומר מאז השואה, 7 מיליון. "השואה השקופה". המדינה מקדישה מאמצים
רבים לעלייתם. אבל צריך פי עשר. פי מאה.

10\. **ילודה.** ללדת יותר ילדים. מצוה גדולה. כל נשמה נוספת זה אושר גדולה
עבורה. גם אם האוכלוסיה תלך ותזדקן, הכלכלה תיחלש והביטוח הלאומי יקרוס.
אבל העיקר, יותר נשמות. לעזור לאמהות המשתוקקות לילדים לקיים שאיפתן.

11\. **הגדלת המדינה.** האוכלוסיה גדלה וגדלה. וב"ה יוסיף ד' אלף מונים.
עוד מעט נהיה עשרה מיליון, עשרים מיליון, שלושים מיליון. איפה נגור. בערים
מאוד צפוף. יש לבנות מהר את הגליל, את הנגב, את יהודה ושומרון, לזרז הפשרת
קרקעות, לבנות כבישים ופסי רכבת.

12\. **חינוך.** צריך לעשות מהפכה בבתי ספר, לגדל ילדים רציניים, אחראים,
חרוצים, יוזמים, אמיצים, עמוקים. ויחד עם זה יודעי הסטוריה ומורשת ומסורת,
למען חיבור עמוק עם עמם.

13\. **רוחניות.** להוסיף תורה באומה, טהרה, קדושה, יראת שמים, ענווה, שבת,
צניעות, כשרות, מוסריות, התעלות.

- פורסם בשאילת שלמה 557

