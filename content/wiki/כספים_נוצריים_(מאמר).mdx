---
title: "כספים נוצריים (מאמר)"
type: "מאמר"
---

## כספים נוצריים

\[ראיון - אתר כיפה\]

ודאי אסור לקבל כסף מהקרן לידידות נוצרים-יהודים. הוא מסלפת את הדרך
למיסיון ועל כן אין שום היתר לקבל ממנה כספים. באשר לשאלה אם מותר השימוש
במכשירי אם-אר-איי בבתי החולים, מקלטים באזור הדרום ששופצו על ידי הקרן
לידידות, ליהנות מכיפת ברזל - לא חייבים לפסול מוסד שלם כי הוא קיבל גרושים
מהקרן לידידות כאשר אותו מוסד מקבל מיליארדים מהמדינה. אבל הדרך הנכונה היא
לא לקבל מהם כסף ולהחזיר להם את הכסף מה שכבר קיבלו. אנחנו לא חיים במדבר.
אנחנו לא מסכנים. אנחנו חיים במדינה שדואגת לאזרחיה. גם בתחום הרפואי,
והמדינה דואגת במיליארדים. להציג את המדינה שהיא מפקירה את החולים ולא
מטפלת בהם זו הוצאת שם רע מהסוג הגרוע ביותר.

הנוצרים החליטו שיש חובה לנצר אותנו, לא רק כיחידים אלא את כל מדינת ישראל,
ושיש לעשות זאת במיסיון עקיף יותר מאשר במיסיון ישיר. מיסיון ישיר פרושו
הטפה, חלוקת חומר. מיסיון עקיף הכוונה קשירת קשרים, ידידות, אהבה, שיחה,
כנסים ותרומות כסף. ראש הקרן עצמו, אפשר לראותו בסרט באינטרנט בו הוא מדבר
אל תורמים נוצרים ואומר להם 'מה אתם חושבים? מה יותר מפיץ את הבשורה
הנוצרית, חלוקת פלאיירים על הבשורה או מיגונית שרשום עליה שנתרמה על ידי
נוצרים ואנשים מוצאים שם מחסה לעת מצוא'.

לכן ברור שפסקו הרבה גדולי ישראל כולל הג"ר אברהם שפירא, הג"ר מרדכי אליהו,
בית דין חב"ד ובית דין של העדה החרדית ועוד, שאסור לקבל כסף מהקרן הזו.
אומנם, יש שכן מקבלים כסף בארץ, אבל בארה"ב יודעים היטב מיהם האוונגליסטים
ומהי הקרן. אף אחד לא מסכים לקבל כסף והקרן מחפשת לשווא שם לגיטימציה.

ואלה שמסכימים בישראל לקבל כספים מהקרן לידידות נוצרים-יהודים, אינם מכירים
את הנתונים. הקרן מסתירה אותם. כך למשל, השם באנגלית הוא 'קרן ידידות
נוצרית יהודית', שמצהירה את המטרה, וכאן השם הוא 'קרן לידידות' שמסווה את
המטרה. לכן, אסור לקבל כסף לשום מטרה. וכבר מרן הרב קוק כתב בזמנו שאסור
לקבל כסף גם לתרופות ולחולים אנושים (אגרות ח"ד) ומי שקיבל את הכסף צריך
להחזיר אותו.

הקרן מציגה אותנו בארה"ב כאומללים, כמסכנים, כעניים, כדי לעורר את הלב הטוב
של האוונגליסטים. זה שקר וכזב. מדינת ישראל נתפסת בארה"ב כמדינה חזקה מאוד,
בריאה מאוד, ולכן משמשת מקור משיכה להשקעות של מיליארדים. התדמית השלילית
עלולה להזיק כלכלית למדינה.

כל הכספים, שהקרן תורמת בארץ הם כאלפית הכספים שמשקיעה המדינה בחינוך
וברווחה ולכן זה שקר גס להציג את הדברים כך שאנחנו זקוקים לקרן הזו.

בכלל, אין אידיאל להיות קבצן. אין אידיאל להיות שנורר. להיות שנורר זו בושה
וחרפה, קל וחומר להיות שנורר של אוונגליסטים. תרגום המילה אוונגליסט היא מי
שמצווה להפיץ את הבשורה. אובדן הרגישות הזו, לא להיות שנורר, זו מחלה נפשית
שחשבנו שאחרי קום המדינה נתרפאנו ממנה.

- פורסם בשאילת שלמה 350

