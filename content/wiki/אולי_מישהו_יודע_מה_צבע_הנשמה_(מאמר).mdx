---
title: "אולי מישהו יודע מה צבע הנשמה? (מאמר)"
type: "מאמר"
---

אולי מישהו יודע מה צבע הנשמה? אולי לבנה? אולי שחורה? אולי ליהודי לבן יש
נשמה לבנה וליהודה אתיופי יש נשמה שחורה? כנראה שלא. נשמה שנתת בי טהורה
היא, לא לבנה ולא שחורה, אלא אלהית. אלא לצערנו, אדם יראה לעיניים. אז אולי
הגיע הזמן שנלך בדרכי ד', ונראה ללבב.

אולי לכבוד חג הסיגד, בכ"ט במרחשוון, חג קדוש ליהודי אתיופיה, נראה ללב
ולנשמה של אחינו שבמשך יותר מאלפיים שנה, לא שכחו שהם יהודים, שמרו מצוות
כיכולתם, במסירות נפש גדולה. וכאשר נפתחו שערי ציון, עזבו את הכל ועלו
במסירות.

כאשר אני רואה יהודי בצבע עור כהה, אני מתרגש, כי אני אומר לעצמי: תמיד
ידעתי שאמת דברו אבותינו. כי למדתי משנה נגעים: "רבי ישמעאל אומר, בני
ישראל, אני כפרתן, הרי הן כאשכרוע, לא שחורים ולא לבנים, בינוניים" (נגעים
ב, א). אבל לא ראיתי יהודי בצבע אשכרוע, כלומר ארז או תאשור, בגוון בין
זהוב לחום. ועתה תנוח דעתך, רבי ישמעאל, ראינו וראינו. אם כן, מאיפה צצו
היהודים בצבע לבן? מגרי צדק רבים שהצטרפו.

וכאשר אני רואה יהודי אתיופי, אני מתמלא שמחה עד דמעות, איך ד' לא עזב את
עמו, איך ד' שמר עלינו; ואיך אנחנו בכל זמן ובכל מקום, שמרנו על נאמנותנו.

ואם תאמר: אולי לא כולם יהודים? אולי כמו שעולים מרוסיה וגם מארצות אחרות
לא כולם יהודים? - כי חוק השבות חל גם על מי שאביו יהודי, כי חוק השבות
כולל איחוד משפחות כולל גויים. ואולי יש גויים שהתגיירו באתיופיה ובארצות
אחרות שלא כדת ושלא כדין? אולי? אבל אין זה הנושא שלנו, אנחנו הקטנים.
זאת - צריכה הרבנות הראשית להכריע. והיא הכריעה: הם יהודים אך צריכים גיור
לחומרא. פתרון פשוט מאוד. Elementary My Dear Watson. כמובן, אנחנו יהודים
פשוטים ולא עסוקים בחומרות. הלוואי נקיים את הדין. אך לכל כלל, יש יוצאים
מן הכלל. זאת חומרא ראויה לכל אחד. כי היא נוגעת לעצם החיים. To be (a Jew)
or not to be (a Jew) that is the question.

כשאני רואה יהודים מאתיופיה ,אני חושב: תודה לכם שבאתם, חכינו לכם, אנחנו
צריכים אתכם. יותר ממה שאתם צריכים אותנו, אנחנו צריכים אתכם, כי אנו
מאמינים בקיבוץ גלויות, בקיבוץ כל הגלויות. ושא נס לקבץ גלויותנו. ברוכים
אתם שבאתם, ברוכים אתם שהנכם נמצאים, ברוכים אתם שתמיד תישארו.

ובמשך הזמן נתחתן כולנו עם כולנו, כולנו נהיה בצבע אשכרוע, כבר לא נדע מי
נגד מי, שהלא עם אחד אנחנו.

- פורסם בשאילת שלמה 627

