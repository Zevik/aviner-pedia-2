---
title: "אל תתנו לצבא להשתגע (מאמר)"
type: "מאמר"
---

## אל תתנו לצבא להשתגע

\[הרב שלמה אבינר\]

ב"ה, התבשרנו שהוקמה ועדה בראשות אלוף כדי לבחון את שילוב הנשים בצה"ל.
אחרי הרבה שנים סוף סוף התעוררו. אנו מכנים זאת "שילוב בלתי ראוי", כי אין
לך בצה"ל דבר פחות ראוי מזה, ואם היתה למישהו תוכנית להרוס ולהחריב את צה"ל
מבפנים, לא היה יכול להיות רעיון טוב יותר מאשר צירוף נשים ליחידות לוחמות.
אמנם גם ביחידות לא לוחמות זה יוצר תקלות רבות, אבל ביחידות לוחמות זה גובל
בחוסר אחריות לתוצאות בקרב. כדי להבין זאת לא צריך ועדה, אלא קצת שכל ישר,
קצת שכל אנושי.

חידה: בכמה מדינות בעולם יש שירות צבאי חובה לנשים? תשובה: אפס.

חידה: כמה נשים מתנדבות לצבאות זרים? תשובה: קרוב לאפס.

חידה: וכמה מהן ליחידות קרביות? תשובה: קרוב לאפס.

הרי נשים אינן בנויות פיסית ונפשית להיות לוחמות, כמו שאינן בנויות להיות
מוסכניקיות או נהגות סמיטריילר. צוין בהקשר לזה בעיתונות שבאולימפיאדות, לא
מצאנו באף מקצוע תחרותי גברים ונשים יחד, וכן לא בגמר גביע אירופה בכדורסל
שהרי מישהו צריך לנצח...

ודאי איש ואישה שווים, ושניהם נבראו בצלם אלוקים, אך יש להיות רציני ולא
רחפן. ציונות - זו רצינות. מדינה - זו רצינות. צבא - זו רצינות. לא די בצלם
אלוקים כדי לנצח אויבים, צריך כושר גופני וסיבולת. האם אינם יודעים שכוח
פיסי של אישה הוא 59% מזה של איש בפלג הגוף העליון ו-35% בפלג הגוף התחתון?

`והרי דווח בעיתונות בהרחבה על בעיות פיזיולוגיות קשות של חיילות, בהכשרות ובפעילות מבצעית.`

אז בואו נהיה רציניים: הן קיבלו הקלות בטירונות, קצב ההליכה הואט, הפק"ל
הוקל, הן יכולות לעשות את אותו בוחן הסמכה "כמו גבר" אבל ביותר זמן, עם
פחות מחסניות, וספסל כדי לעבור את הקיר... הרי זו הורדת כל רמת האימונים!
האם זה צבא או מחנה נוער?! האם כש"קל באימונים וקשה במלחמה" נוכל להילחם
ולנצח?

וכמובן גם הנשים סובלות מזה. דווח בעיתונות שהן מסיימות את הטירונות
אנמיות. לדחוף אותן לשם, זהו פמיניזם מזויף. כי פמיניזם אמיתי - הוא גם
להגן על נשים! ונשים בצבא סובלות מפגיעות אורטופדיות שונות עקב חולשה יחסית
מולדת של השלד, בעיות גב קשות, ולכן אחוז גבוה מאוד סובלות משברי מאמץ (עד
פי 5 מגברים!) שבר שעלול לפגוע באגן שלהן.

אכן פמיניזם מזויף. גם דווח על "הטרדות מיניות" (ביטוי גס לצערנו) של נשים
בצבא פי שניים מאשר בכל מסגרת אחרת. וכי זה מפליא?!

הנה באמריקה ובצרפת, בספינות הגדולות הפרידו לגמרי בין מגורי חיילים למגורי
נשים. ובספינות קטנות אין נשים כלל, כדוגמת חיל הים שלנו.

האם צריך להסביר שעירוב המינים בעצמו פוגע בכשירות המבצעית: "בעיות של
תחרות ושל קנאה, של רצון להרשים או רצון מיוחד לגונן, עלולות לשבש את
היכולת של היחידה לתפקד" (מתוך חוברת של המכון הישראלי לדמוקרטיה תשס"ו).

האם צריך להסביר איך נראית שמירה של חייל יחד עם אישה? איך נראה מארב? זה
רציני?

עלינו לראות את המציאות בעיניים פקוחות שתחת מסווה של פמיניזם מזויף
ושוויון מזויף של רגש בלי שכל - צבאנו השתגע.

כמובן, איננו מתייאשים, אלא אנו נסביר לבנות הציונות הדתית את המשמעות של
"והיה מחניך קדוש", כמו גם את הנזקים לצבא ולנשים כתוצאה משילוב הנשים.

בינתיים אנו בצבא שבו נפגעה צניעות הבנות, צנעת הפרט, כבוד האדם והגנת
המדינה. אך, כאמור בל נתייאש, היו לנו בעיות קשות מאלו והתגברנו.

חזק ונתחזק וגם נתפלל. וצירפנו את "תפילת החייל":

**תפילת החייל**

מודה אני לך, ריבונו של עולם, על שאני משרת בצבא הגנה לישראל.

מודה אני לך, ריבונו של עולם, שזכיתי להגן על עם ישראל, על ארץ ישראל, ועל
קידוש שמך הגדול.

יהי רצון, שאמלא תפקידי בנאמנות, שאתייצב על שמירתי בדריכות, שאלחם בכל
ליבי ונפשי במסירות.

יהי רצון שאהיה תמיד מלא עוז וגבורה למען עמי ואלוקי.

יהי רצון שאקיים תמיד, בהליכותי, בדיבורי ובמחשבותי: "והיה מחניך קדוש", כך
שה' יתהלך בתוך מחננו, וילך עמנו להילחם את מלחמתנו.

יהי רצון שתמיד יהיה לי עוז לבקש שמחננו יהיה קדוש בכל מקום שאמצא,

שאדע לבקש מדריך ולא מדריכה, שלא לשרת עם בנות באותן יחידות, שלא לרוץ אחרי
מד"סיות, שלא להתאמן עם מדריכות ירי ושאר מדריכות, שתהיה מחיצה בין מגורינו
לבין אלו של הבנות.

"שמע ישראל אתם קרבים היום למלחמה... כי ד' אלוקיכם ההולך עמכם להלחם לכם
עם אויביכם להושיע אתכם",

ומתוך כך יקוים בנו,

"ארדוף אויבי ואשיגם ולא אשוב עד כלותם".

