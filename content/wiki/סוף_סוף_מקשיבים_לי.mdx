---
title: "סוף סוף מקשיבים לי"
type: "מאמר"
---

## סוף סוף מקשיבים לי

\[מ"ראש יהודי"\]

יש מנהג נפסד לקטוע בני-אדם באמצע המשפט, לא לתת להם להרצות דברים בשלמות.
זה גרוע מכל – זהוּ הגולם! חוסר דרך ארץ. ובעצם, זה הרבה יותר מלא לתת לו
לדבר. זה בעצם – לא להקשיב לו, לא להבין אותו, ומתוך כך מסלפים ומעקמים את
דבריו. לעומת זאת, אם הוא מדבר, חוזרים על דבריו, והוא אישר: "כן" – הרי
הוא מאושר: "סוף סוף מקשיבים לי". אדם שמח שמקשיבים לו. בעצם ההקשבה, אפילו
בלא לעשות דבר, כבר עזרנו הרבה מאוד.

פעם נכנס אדם לישיבה לאחר התפילה. דפק על השולחן וקרא: "קיבלתי רשות מראש
הישיבה לדבר חמש דקות. ובכן: אני המשיח"! דיבר ודיבר חמש דקות, ולבסוף אמר:
"וכל מה שנדרש מכם, רבותי, הוא לדעת שאני המשיח! תודה רבה". יצא האיש ואנו
תמהנו. אמר לנו רבנו, הרב צבי יהודה: "וכי אינכם יכולים לעשות חסד עם
בן-אדם ולהקשיב לו חמש דקות"?

- פורסם בשאילת שלמה 323

