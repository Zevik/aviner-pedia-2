---
title: "מוצאו של האדם מן הקוף? (מאמר)"
type: "מאמר"
---

## האם מוצאו של האדם מן הקוף?

האם האדם בא מן הקוף - או מאב משותף?

לאמיתו של דבר שאלה זו אינה מטרדת אותנו. מה שמטריד אותנו אינו אם האדם בא
מן החיה אלא אם כבר הגיע. לצערנו התשובה היא שלילית. רבות אנו נפגשים בחיה
שבאדם. ובמיוחד אנו עם ישראל הרבה על בשרנו חזינו.

ולכן ברור הוא לנו תמרור האזהרה של מרן הרב קוק בספרו אורות הקודש: הזהר
אדם, אתה באה מן החיה ואתה עלול לחזור אל החיה. לפי המדרש, בדור הפלגה שליש
מהמין האנושי הפך לקופים – לא במובן של יצור עם פרווה המטפס על העצים אלא
במובן של אדם מבחוץ, חיה מבפנים. וכן, אחרי שקין הרג את הבל, אדם הראשון
הוליד את שת וראה הפסוק לנכון לציין שאותו שת היה בצלמו בדמותו, מה שמתפרש
על ידי חז"ל שבמשך מאה ושלושים שנה שעברו עד יום הולדת שת, אדם הראשון
הוליד לא בצלם אלהים אלא שדים. גם כאן המובן של שדים אינו יצור אגדי שחור
עם קרניים וזנב המסתיים בחץ אלא כדברי הרמב"ם - אדם מבחוץ וחיה מבפנים.

זאת הבעיה שמטרידה אותנו שאדם לא יהיה חיה. וגם אם אין מוצאו מן החיה כתב
ספר התניא בפסיכולוגיה האלקית שלו, שלאדם יש נפש בהמית, מלבד הנפש האלקית ,
שהיא כמובן עיקרו של האדם.

באשר לסתירה בין תורת ההתפתחות לבין פשט הפסוקים, כבר כתב מרן הרב קוק בספר
אורות הקודש שההתאמה היא מלאכה קלה, שהרי כולם יודעים שהסיפור של מעשה
בראשית אינו כפשוטו אלא רמז, משל וסוד. ואין לנו הבדל אם ד' ברא את האדם
ישירות מן האדמה או דרך תהליכים ארוכים. כי לפעמים ד' פועל בדילוג ולפעמים
הוא פועל בהדרגה. וכבר כבר הרב שמשון רפאל הירש שיצירה דרגתית אינה פלא
פחות גדול מיצירה פתאומית. וגם רבנו עובדיה ספורנו כבר כתב לפני מאות שנים
בפירושו על התורה שהאדם שלנו הוא צאצא של אדם קדמון בלי יכולת דיבור.

וכאן יש להזכיר את דברי הרב מיכאל ד"ר אברהם: פרדוקס העמדות. כלומר, הדתיים
בעולם לוחמים במלחמת חורמה נגד תורת ההתפתחות מחשש שהיא תציג מודל הסברה
המסלק את רבונו של עולם, והם מוכיחים עמדתם בעזרת טיעון מדעי שלתורת
ההתפתחות יש הסתברות אפסית. לעומת זאת, אתאיסטים הם חסידים נלהבים של תורת
ההתפתחות שמסבירה את המדע בלי צורך באלוהים, הם מודעים לכך שהסתברות נמוכה
אבל הם מביאים הוכחות מדעיות שהאבולוציה קרתה. אמר הרב מיכאל אברהם שאם
עושים אחד ועוד אחד, שאבולוציה קרתה אבל אינה סבירה, זה מוביל אותנו למסקנה
שיש אלוהים שהינחה את זה התהליך, מה שנקרא ההוכחה הפיזיקו-תיאולוגית, -
כלומר מציאות פזיקלית עולמית בלא הסבר סביר מובילה למסקנה שיש אלוהים.
ומעולם לא היתה לנו הוכחה פיזיקו-תיאולוגית כה טובה כזו שמספקת לנו תורת
ההתפתחות. יוצא שבאופן פרדוקסלי, אומר הרב מיכאל אברהם, גם הדתיים וגם
האתאיטסים יורים לעצמם ברגלים: הדתיים היו אמורים להיות מעוניינים בתורת
ההתפתחות והאתאיסטים היו אמורים לדחות אותה...

לסיכום, לא רק שמרן הרב קוק לא ראה סתירה בין האבולוציה לבין התורה, אלא
הוא ראה בה את התיאוריה המדעית הכי קרובה לסודות הקבלה, בגלל תהליך
ההתפתחות העמוק שגם קיים ברזי תורה, זה השתלשלות העולמות.

כמובן תורת ההתפתחות אינה וודאית אלא תיאוריה ככל תיאוריה מדעית , כלומר
השערה במצב עכשווי של ידיעותינו שיכולה ביום מן הימים גם להיות נסתרת על
ידי עובדות חדשות שתתגלנה. אבל אינינו מדברים כאן על המאובנים השונים
כדינוזאורים שהרי מציאותם אינה תיאוריה ואפשר למצוא את השלדים שלהם בכל
המוזיאונים בעולם. אני בעצמי ראיתי את הדינוזאור הכי גדול שבאירופה
במוזיאון המדעי בAix en Provence בדרום צרפת באורך 20 מטר וכמעט שלם.

נותר לנו לקוות שלא תהיה לנו בארץ מהדורה חדשה של משפט הקופים שהתנהל
בארצות הברית בתרפ"ה נגד מורה למדעים שהפר את החוק של טנסי אשר אסר ללמד
תיאוריה האבולוציה בבתי ספר ציבוריים...

- פורסם בשאילת שלמה 338

