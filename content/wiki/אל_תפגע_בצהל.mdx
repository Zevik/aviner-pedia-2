---
title: "אל תפגע בצה\"ל"
type: "מאמר"
---

## אל תפגע בצה"ל

\[מ"באהבה ובאמונה"\]

אשרינו שקמנו לתחייה ושיש לנו צבא. פעם היינו בגלות כבשה בין שבעים זאבים,
והגויים טרפו בנו ונשכו אותנו. עכשיו, ב"ה אנו יכולים להתגונן.

בחסדי ד' עלינו, יש לנו צבא.

אסור לפגוע בצבא הזה. אדרבה, יש לחזקו בכל דרך אפשרית. צריך מסירות נפש.
מסירות נפש בצבא עצמו, כך הוא בנוי, החיילים מוסרים את נפשם. מסירות נפש
ללכת לצבא, לא לכל אחד זה קל. גם בגלל המאמץ הגופני, וגם מפני שלא תמיד
הצבא מתנהל כפי מחשבותיו ודעותיו של כל אחד, שהרי הוא צבא של האומה כולה.
ובאומה יש דברים שמתנהלים לפעמים לא כפי מה שכל אחד ואחד רוצה. אבל זו לא
סיבה להחרימו. אם הצבא לא יתנהג כפי רצוני לגבי גירוש מיישובים או לגבי
שירת נשים, אין זו סיבה להיות ברוגז אתו, כי זה יהיה חורבן האומה.

אין לשכוח שיש מסביב שלוש מאות מליון ערבים שרוצים להחריב אותנו, ועוד להם
כמיליארד או שני מיליארד עוזרים. זה פיקוח נפש. גם בתוכנו, חלק מהערבים הם
אויבים. לא לשכוח שצה"ל הוא הצלת העם.

הוא גם הצלת הארץ: שיבת ציון, בניין הארץ, הקמת המדינה, תחיית האומה בארצה.

הוא גם הצלת קידוש השם של האומה. כי כאשר אנו מוכים על ידי גויים, זה חילול
השם, וכאשר אנו איתנים, זה קידוש השם.

לכן יש להשאיר את צה"ל מחוץ לוויכוחים שבאומה. זה מקום שבו אנו מתאחדים
לטובת הצלת העם, הארץ וקידוש השם. באומה יש ויכוחים וגם בזה יש להתאמץ
להרבות אהבה ואחווה ושלום ורעות, אבל על צה"ל להישאר מחוץ לוויכוחים.

צה"ל חייב להיות אחדותי לגמרי. אל תשתמש בו כשק אגרוף לויכוחים שיש לנו
ביחס למגמות ולאידיאלים התרבותיים והלאומיים, זה פיקוח נפש. וכאשר מדובר
בפיקוח נפש, לא בודקים בציציות של הרופאים. שמחים שהם מצילים. גם מי שמציל
את החולה ממוות, גם מי שמציל אדם שלא ידרדר לסמים ולפשע.

משתדלים כמובן. כל אחד ישתדל שצה"ל יהיה על פי צביונו, זה טבעי, אבל כל זאת
מתוך אהבה ואחווה ושלום ורעות, ולא באיומים: או שצה"ל הוא כרצוני או שאני
מחרימו.

אלא קודם כל כולם באים לצבא – דתיים, חילוניים, חרדים, אשכנזים, ספרדים,
אתיופים, תימנים, ימנים ושמאלנים. כולם באים, ואחר כך אם מתגלות בעיות,
נפתור אותן באהבה ואחווה ושלום ורעות.

- 

נלקח משאילת שלמה 235

