---
title: "פינוקיו כספר מוסר"
type: "מאמר"
---

## פינוקיו כספר מוסר

\[באהבה ובאמונה\]

הסיפור 'פינוקיו', סיפור ילדים מפורסם, שהוא מעל הזמן ומעל התרבויות, הנו
סך הכל ספר מוסר ישר. כידוע, אם אומרים לך יש תורה בגויים, אל תאמין, יש
חכמה בגויים, תאמין. ומשם ניקח לילדינו לעבוד את אלוהינו. יש בְּספר ילדים זה
לא רק הומור וסטירה אלא גם דברים רציניים מאוד.

הילד הזה הוא ביסודו בובה מעץ, ללא רוח חיים, אלא שבנס נכנסת בו נשמה.
ומעתה מתחוללים בו מאבקים אדירים בלתי פוסקים, בין יצר הטוב לבין יצר הרע,
כלומר הוא עדיין נשאר ספק ילד, ספק בובת עץ.

אך הילד אינו נעזב. יש מין צרצר, מצפונו הטוב שמזהיר אותו בכל עת כי אם
ימשיך בדרך של רוע והבל, יגמור בבית-סוהר או בבית-חולים. לעיתים הילד שומע
לו, לעתים הוא אוטם את אוזניו. אך תמיד הצרצר חוזר ומעורר הרהורי תשובה: אם
תהיה ילד טוב וממושמע ולומד בבית-הספר, תהיה הדבר הכי יקר בעולם, ואם לא,
אתה סתם בול עץ. וכן האף שלו גדל כאשר הוא משקר, מזכיר לו שהחטא אינו דבר
חיצוני לאדם, אינו סתם דבר הסכמי, אלא הוא דבר שפוגע בעצמוּת האדם ומהרס את
דמותו הישרה.

ובכלל, הנגר יוצרו של פינוקיו, על אף כל תעלוליו, אוהב אותו תמיד, סולח לו
ומתאזר בסבלנות אין סופית כלפיו.

אז הילד מתלבט בין תאוות לבין רצינות, בין כפיות טובה לבין הכרת טובה, גם
מבטיח לעצמו ולאחרים שיתנהג טוב, אך נכנע כל פעם לתיאבון החזק להנאות העולם
הזה. הילד הזה אינו רע. הוא באמת רוצה להיות ילד טוב. אך הוא נאיבי ומאמין
ליצרו ולפתויי הבל. הוא מאמין בשדה הפלא שמצמיח כסף ללא עמל - שהוא רמיית
רמאים ונוכלים, ובמיוחד בארץ התענוגות שבה אין בית-ספר, ומקבלים בה מעדנים
ושעשועים וכסף חינם ללא עמל, אבל באמת הופכים בה לחמור, וכך היצר הרע גונב
את לבו וגונב את אישיותו.

העולם הזה מלא פיתויים מכל עבר וגם מלא דברים טובים שמעורבים ברע. אדם צריך
אמון בעצמו שהוא יכול להיות טוב לב ורגיש ולוחם נגד היצר הרע, ויודע שכאשר
היצר הרע תוקף אותו הוא יכול לגבור עליו. עליו להאמין שבתוכיותו הוא טוב,
רצונו טוב, ואז סופו לנצח.

- פורסם בשאילת שלמה 360

