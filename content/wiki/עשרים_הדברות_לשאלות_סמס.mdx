---
title: "עשרים הדברות לשאלות סמס"
type: "מאמר"
---

## עשרים הדברות לשאלות סמס

\[מ"באהבה ובאמונה"\]

1\. שאלות אמוניות כלליות - אל תשאל במסרון למה נברא רע העולם, למה נברא
האדם, למה היתה שואה, איך יודעים שיש אלהים. זה גם זלזול נורא.

2\. שאלות הלכתיות כוללות - אל תשאל למה הרבנות הראשית אסרה לעלות להר
הבית, סירוב פקודה, איך יודעים אם מזון הוא כשר.

3\. שאלות לימוד - אל תשאל במסרון מה פירוש הגמרא, הרמב"ם או השולחן ערוך.
כך לא לומדים תורה.

4\. מקורות - אל תבקש מקורות במסרון, הן להכנת שיעורים, הן להכנת עבודת
אוניברסיטה או בית ספר, הן להתענינות עצמית. כאן זה לא מודיעין.

5\. חינוך ונישואים - אל תשאל שאלות בחינוך או בנישואים. זה זלזול בנושאים
חשובים אלה. העזר בשיחת טלפון.

6\. סקר דעות - שואלים הלכה כדי לקיים. אם זה מתוך סקרנות, תודיע מראש שזו
הכוונה, מתוך יושר, והרב ישקול אם להשיב ואיך להשיב. על שאלה למעשה הוא
טורח ועמל, אל תטריד אותו סתם.

7\. דעת רב אחר - אל תשאל רב א' מה חושב רב ב', אלא שאל ישירות אותו או
תלמידיו.

8\. אוסף דעות - אל תשאל מה דעות כל הרבנים בנדון. מסרון אינו יכול להיות
אנציקלופדיה או שיעור. המשיב רק משיב מה דעתו.

9\. תלמיד ישיבה - אם אתה תלמיד ישיבה גבוהה או תיכונית, שאל את הר"מ שלך
או ראש הישיבה שלך ואל תטריד מישהו מבחוץ.

10\. מרא דאתרא - שאלות שנוגעות למקום מסויים, שאל את הרב שם, בישיבה את
ראש הישיבה, בעיר או בישוב את רב המקום, בבית-כנסת - רב בית-הכנסת, בתנועת
נוער את רב הסניף או רב התנועה.

11\. טעויות - לפני שאתה שולח מסרון בדוק היטב אם אין טעויות ואם הלשון
ברורה. לפעמים זה גורם שהשאלה לא מובנת או שהתשובה לא נכונה.

12\. דו-שיח - אל תקיים דו-שיח. שאל את השאלה עם כל הנתונים ואל תשחרר
פרטים טיפים-טיפים בעוד ועוד מסרון. אל תשאל אחר כך: גם לאשכנזים? גם
לספרדים? אמור מראש, ואם לא, אז התשובה כוללת.

13\. הבהרה - אל תגיב: לא הבנתי? כי אי אפשר לנחש מה לא הבנת. וגם מתוך
מאות שאלות, אי אפשר לנחש מה היתה שאלתך.

14\. הנמקה - אל תשאל: למה? כנ"ל מתוך מאות שאלות אי אפשר לנחש לאיזו שאלה
הכוונה. ואם אתה רוצה נימוק, שאל מראש. אפשר גם לעיין בתשובות הכתובות של
הרב הנשאל.

15\. דחוף! - אל תכתוב: דחוף!!! ממה נפשך, אם השאלה כבר הגיעה, הרי היא
נענית מיד. ואם טרם הגיעה, כי יש עוד מאה לפניה, אי אפשר לנחש שיש שאלה עם
ציון: דחוף. אלא טלפן.

16\. שאלות חוזרות - אם לא נענית, אל תשלח אותה שאלה כמה פעמים וכן אל תשלח
דרישה להשיב. אין תועלת. או שהשאלה טרם הגיעה עקב העומס, או שיש החלטה לא
להשיב עליה מסיבה זו או אחרת.

17\. שנאה - אל תשאל שאלות של שנאה, אם מותר\ראוי\מצוה לשנוא
רשעים\שמאלנים\ימנים\חרדים\חילוניים\לאומיים-דתיים\פוליטיקאים – בקיצור כל
מי שאינו בדיוק כמוך. התשובה לכל שוחרי שנאה היא: "ואהבת לרעך כמוך, כמוך
בלי שום הפרש, כמוך בלי חילוקים, בלי תחבולות ומזימות, כמוך ממש" (מסילת
ישרים יא).

18\. נעילת דלת - רבנים רבים חדלו מלהשיב לשאלות במסרונים עקב ריבוי שאלות
לא מוצדקות ולפעמים שטותיות וגם פוגעניות, ובגלל זה מפסידים שירות חשוב
וחיוני זה גם אלו שבאמת זקוקים לו כאויר לנשימה. לכן, אל תנעל דלת, ואהבת
לרעך כמוך.

19\. ביטול תורה - וכן רבנים רבים חדלו להשיב בגלל ביטול תורה לא מוצדק. רק
מצוה שאי אפשר להעשות על ידי אחרים, מבטלים תורה עבורה (מועד קטן ט א-ב).
לכן שקול היטב אם מצוה זו וחסד זה שהינך מבקש חייבים להעשות בצורה זו.

20\. תודה - יש שואלים שאומרים תודה, ויש שלא אומרים בחושבם שזה מגיע להם.
על כל פנים, הרבנים מוחלים מראש.

- פורסם בשאילת שלמה 319

