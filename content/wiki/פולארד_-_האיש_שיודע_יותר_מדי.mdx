---
title: "פולארד - האיש שיודע יותר מדי"
type: "מאמר"
---

## פולארד - האיש שיודע יותר מדי

\[הרב שלמה אבינר\]

אולי מישהו מוכן להסביר לי למה יהונתן פולארד יושב בכלא מעבר לכל זמן סביר?
למה מרגלים מסוכנים פי כמה כבר שוחררו מזמן? למה כך מתנהגים כלפי 'מדינה
ידידותית'?

וכן, למה פולארד הואשם שמסר לישראל רשימה של כל המרגלים של ארצות הברית
שפועלים ברוסיה? ושעקב כך נתפסו או נרצחו ארבעים מרגלים אמריקאים כיוון
שהיה בביון הישראלי מרגל רוסי; אך מאוחר יותר נתפסו שני הסוכנים שבגדו,
איימס והנסן, והודו; וההוכחה לחפותו של פולארד היתה כל הזמן מתחת לאף:
רשימת הסוכנים האמריקאים ברוסיה נמצאת בכספת אשר הגישה אליה מותרת רק
באישור מיוחד שנקרא 'רצועה כחולה', ועיון בה יכול להיעשות רק תחת השגחתם של
אנשי ביטחון, ולפולארד לא היתה 'רצועה כחולה' (ג'ון לופטוס, ששימש כתובע
פדרלי במשרד המשפטים של ארצות הברית).

ולמה אחר כך שוב האשימו אותו האשמת שווא שהוא מסר לרוסים את ספר התדרים
לגילוי גלי רדיו קצרים, האשמה שנפלה מיד, וגם הודו שזה דבר של מה בכך
(לופטוס)? בכלל, אולי יסבירו לי למה מפיצים שם עליו שקרים כל הזמן, שהוא
מהמרגלים הידועים לשמצה ביותר בתולדות ארצות הברית, למשל שהעביר מידע מסווג
לפקיסטאן(?!)

ואני יודע להשיב בעצמי: היו מעדיפים שייעלם מעל פני האדמה, כפי שאמרו, כולל
שגריר ארצות הברית בביקורו בארץ, שבעצם מגיעה לו הוצאה להורג.

לכן, מהרגע הראשון מציקים לו עד מוות. אך מה לעשות? הבן אדם לא מת. לא מת
ולא מתאבד. כנראה הוא אדם חזק מאד. מה שבטוח הוא שיש לו אמונה חזקה. אביר
האמונה. נס הישרדותו שנשאר חי ונשאר שפוי הוא פלא, פלא מן השמים. אבל למה
האמריקאים מתפללים בסתר לבם: "פולארד מוּת כבר"? כנראה הוא יודע יותר מדי
דברים, יותר מדי סודות אפלים אל אנשים רמי דרג.

דוגמה ראשונה של סוד אפל. האמריקאים ביקשו לגרש את הרוסים מאפגניסטן, לשם
כך ביקשו מסעודיה לגייס צבא של טרוריסטים מוסלמים, וסיפקו הם משכורת ונשק
על ידי התיווך של סעודיה. אך אחרי שהרוסים גורשו, סעודיה המשיכה לתת משכורת
לאותה מפלצת שאמריקה יצרה, בין השאר ל'אל קעידה' ולאוסמה בין לאדן, כדי
שיפעלו נגד ישראל, והם שביצעו את הפיגוע במגדלי התאומים! כיוון שפולארד
התריע על כך מראש, הרבה אנשי צמרת באמריקה יצטרכו לתת על כך את הדין ולא
כדאי להם שהוא יצא לחופשי (לופטוס).

דוגמה שניה של סוד אפל. ברית המועצות העבירה משלוחי נשק דרך הים לכמעט כל
ארגוני הטרור במזרח התיכון. פולארד ידע שהמודיעין האמריקאי קיבל פקודה
חתומה מהנשיא לחלוק מידע זה איתנו אך לא ביצע אותה - והוא העביר אותו מידע.
מאד לא נעים למודיעין האמריקאי (לופטוס).

דוגמא שלישית של סוד אפל. בשנת תשמ"ד פולארד הבחין במבנה של אוניות השטות
הלוך ושוב מיוון לתימן, בה היה לאש"ף בסיס ראשי, והעביר מידע זה לישראל,
שהזהירה את יוון, שתפסה את כל מטען האוניה - נשק המיועד לאש"ף. אלא שמימון
האוניה לא בא מאש"ף אלא בפקודת סגן נשיא ארצות-הברית ככופר לאמריקאים בני
ערובה השבויים בלבנון. מאוחר יותר פרצה השערוריה הענקית המכונה 'אירן
קונטרה', המבצע האפל הסודי ביותר של ימינו, כלומר מכירת נשק אמריקאי לאירן,
גם עבור אש"ף. שר החוץ של ארה"ב הועמד לדין, נענש לעשרים וארבע שנות בית
סוהר אך קיבל חנינה מהנשיא. רק זה נימוק המספיק להחזיק את פולארד לצמיתות
בבית סוהר.

דוגמא רביעית של סוד אפל. בשנת תשס"ג הותר לפרסום באמריקה חומר מסווג, אשר
עולה ממנו שהצהרות ארה"ב נגד ייצור נשק כימי על ידי עיראק אינם אלא עלי
תאנה ושהם מרשים להם להמשיך. יתר על כן, ארה"ב תמכה בהם כל הזמן במימון
אספקת כימיקלים, חומר וטכנולוגיה. כאשר נשאלה על כך ארה"ב על ידי מדינת
ישראל, היא הכחישה. אך פולארד העביר לישראל צילומי לווין אמריקאיים של
מתקנים עירקיים לייצור נשק כימי. אגב, הייצור היה בסיוע מדענים גרמנים ובין
השאר באותו חומר כימי שהנאצים השתמשו בו נגדנו בזמן השואה... מה שיותר חמור
הוא שהחברה האמריקאית שסיפקה חומר כימי, היתה שייכת גם לסגן הנשיא ולשר
החוץ של ארה"ב. די בכל אלה כדי שאמריקה תרצה שפולארד ישב לנצח בחושך וימות
עם סודותיו, ואנו מתפללים שייצא לחופשי, ויחד אתו נצחון הצדק.

אך סודות אמריקאיים, לא הם שמטרידים אותנו כל כך. אנו מכירים אותם ויודעים
ש"פיהם דיבר שווא וימינם ימין שקר".

דבר חמור יותר מטריד אותנו, הנוגע לנו ולמדינתנו. מדוע יהונתן סיכן את
הקריירה שלו ואת החירות שלו במוסרו למדינת ישראל מידע בעל חשיבות אדירה על
פיתוח אמצעי לחימה ביולוגיים, כימיים וגרעיניים, וטילים בליסטיים, בעיראק,
באירן בלוב ובסוריה, שנועדו לשמש נגדנו, ואנו גמלנו לו בכך שסילקנו אותו
משגרירות ישראל בה ביקש מקלט?

וגם, למה לקח שלוש עשרה שנה עד שהוכר רשמית כסוכן שלנו וזה נעשה רק אחרי
עתירתו לבג"ץ? ולמה, אז הוא לא צורף לרשימה הרשמית של משרד הביטחון שלנו,
כך שבכלא ארה"ב יש לו עדיין מעמד של עבריין פלילי והיחס כלפיו בהתאם?

ואולי מישהו מוכן להסביר לי מדוע הוא ואשתו אינם זוכים ממדינתנו לשום סיוע
כספי, ובמיוחד סיוע רפואי לאשתו החולה מאוד?

אם כבר, גם אשאל למה בקשת חנינה חתומה על ידי 112 חברי כנסת שלנו מעולם לא
הוגשה לנשיא ארה"ב? ולמה כל איש ממשלה אצלנו מקשיב לנו בנימוס מתוך הזדהות
ומבטיח שיעיין בחומר שנמסר לו ביחס לפולארד אך אינו עושה כלום? או מתחמק:
לא ידעתם אלו דברים נוראיים הוא עשה - אך אינו מפרט כלום.

למה טוענים שיש לפעול בשקט - כל כך בשקט שכבר 23 שנה הוא נמק בכלא?

ואני אשיב לעצמי: היו מעדיפים שימות, ואז באמת היה משתרר שקט מוחלט, ואכן
נשלח אליו סוכן ישראלי, למסור לו שטוב יעשה אם יתאבד. אך כיוון שסירב
פקודה, היחס אליו הוא כאילו אינו קיים.

הרי הרמוניה נפלאה של ישראל-אמריקה, ששתיהן בקול אחד ירננו: פולארד, אנא
ממך, מוּת!

אבל חוזרת השאלה: למה מדינת ישראל רוצה שייעלם מתחת לפני האדמה? זאת כבר
אמרנו: הוא יודע יותר מדי. הוא יודע על גורמי ממשל בכירים אצלנו ששיתפו
פעולה עם אמריקה ומסרו את כל החומר להרשעתו, עם טביעת אצבעותיו, ועוד ועוד.
הם אפילו מפחדים מחשיפת האמת על ידי מבקר המדינה שחוקר עתה את הפרשה,
ולוחמים נגדו.

לא נעים לי לספר יותר. נוח לי לצטט ממאמרו של הרב יעקב מידן, ראש ישיבת
הר-עציון:

"מבין האנשים בעלי ההשפעה היום על המערכת הפוליטית יש שלושה העשויים להיות
מעוניינים שפולארד יוריד עמו את סודו לקבר. האחד הוא כבוד נשיא המדינה
שמעון פרס, שהיה אז ראש ממשלה, ובנחישות ובחוסר רגישות דבק בשקר כאילו
פולארד פעל על דעת עצמו. הוא היה אדריכל הפלת כל התיקים של כל המעורבים
בפרשה על פולארד. השני הוא אהוד ברק, שהיה אז ראש אמ"ן והיה מעורב בהפעלתו
של פולארד. לימים כאשר היה ראש ממשלה, סלל לקלינטון את דרך הנסיגה מהבטחתו
לנתניהו לחון את פולארד, והמיר אותה בחנינה למקורבו מארק ריץ'. השלישי הוא
רפי איתן, שר הגמלאים שחמק מידו הארוכה של המשפט האמריקני באותה פרשה, על
ידי הפלת התיק שלו על כתפיו הצרות של פולארד." (תשרי תשס"ח ).

רק דבר אחד אספר, הידוע לכל. בשנת תשמ"ז, ועדת חקירה ממשלתית בראשות אבא
אבן הגישה מסקנותיה מי האשם העיקרי בישראל בפרשת פולארד. משום מה, מאותו
רגע, יש שדאגו שהקריירה הפוליטית של אבא אבן תגיע לקצה, ואכן מאז לא שמענו
עליו יותר. עיין בספרי הסטוריה למיניהם.

לכן חייבים אנו להחליט פעם אחת ולתמיד אם אנו מדינה ריבונית או גרורה שפלה
של אמריקה. אם אנו מדינה ישרה והגונה או סבך של אינטריגות שפלות. אם אנו
תלמידי אברהם אבינו ומשה רבנו או לא; אם אנו רוצים לקיים "לא תעמוד על דם
רעך" או לא.

האם אנחנו הולכים בדרכו של יהונתן, אשר מסר נפשו על עם ישראל, וגם עכשיו
מתעניין וחי ונושם ואוהב את עם ישראל היושב בציון. יהונתן אינו דואג לעצמו
אלא לבעיות הכלל. אכן הוא איש כללי.

אנו נמשיך למחות ולהיאבק עבורו. כי קמנו לתחיה מתוך אהבה ואחוה ושלום
ורעות, ולא כדי לחזור לתהומות שפלים של העבר. ולא ולא!

אנו נבנה את חיינו על יסודות המוסר והצדק , הכרת הטוב, הערבות ההדדית
ואחווה. זה מה שנותן זכות קיום למדינתנו.

מידע על פולארד והמאבק: www.freepollard.org

