---
title: "מצות צבא הבאה בעבירה (מאמר)"
type: "מאמר"
---

ש: אני תלמיד ישיבה ואני מתלבט אם להתגייס או לא, בגלל עירבוב הגברים
והנשים בצבא?

ת: מצוה גדולה ללכת לצבא, ויחד עם זה לקיים את הוראת התורה שיש לגברים
ונשים להתרחק מאוד מאוד. קיצור שו"ע קנב ח.

ש: לצערנו אין זה מציאותי. הרבה תלמידי הישיבות נכשלים בנגיעה וגם בחיבוק.
המצב נורא. זה דומה למשל חז"ל על אבא שקנה לבנו חנות בשמים ברחוב הזונות
ואחר כך כעס עליו על כך שחטא.

ת: אם זה ככה, אז צריך לבקש יחידה בה אין נשים, כגון יחידות קרביות ממש, או
יחידות של חרדים.

ש: גם זה בלתי אפשרי. לא כל חייל מתאים ליחידה קרבית מובחרת. וליחידות
הנפרדות של חרדים, מקבלים רק חרדים, וחייל לאומי דתי אינו יכול לדרוש
להתקבל.

ת: אם זה כך, אז לצערנו, בינתיים אין ללכת לצבא. או יחידה נפרדת או לא
להתגייס בינתיים. אין עושים מצות צבא על ידי עבירה.

ש: אז אנו מורדים בצה"ל!

ת: חס וחלילה. אנו אוהבים את צה"ל אהבת נפש, ובודאי נתגייס, כאשר הבעיה
תתוקן.

ש: ומה יהיה בינתיים?

ת: יחכו. זה מזכיר לי סיפור על חבר שנסע לאמריקה לשליחות חינוכית לשנתיים
ובדיוק התחיל מבצע חומת מגן. אמר לי: חבריי יצאו למלחמה ואני אשב באמריקה?!
השבתי לו: כשתחזור מאמריקה יהיו עוד מלחמות, וכנראה גם לבן שלך ולנכד שלך.
כך בעניננו. אגב, גם בנות דתיות שמתגייסות לצבא מתקלקלות כנ"ל כמו הבנים.

ש: אבל בצבא טוענים שחייבים לגייס בנות, כי אין די בנים שמתגייסים.

ת: זו באמת צרה, ויש לחזק את האידאל הלאומי, אך לא פותרים זאת על ידי
עבירה. יתר על כן, כפי ששמענו יש בצבא אידאל לכתחילה לערבב את הגברים
והנשים. הם מוסיפים חטא על פשע להקים דווקא יחידות מעורבות מתוך עיקרון
ולכריח חיילים דתיים לשרת שם.זה כבר לא קשור לצבא אלא זו מגמה, ומשתמשים
בצבא כדי לכפות. אף פעם לא היה מצב כה חמור. גם במילואים בנות מסתובבות בין
החיילים בבגדים לא צנועים. זה קלקול חדש. גם אם כל אחד עושה במדינתנו כפי
רצונו, אך אי אפשר להפעיל כפיה לעבירות בצבא. יש צועקים נגד כפיה דתית, למה
לא צועקת נגד כפיה עברתית?! בינתיים נתאזר בסבלנות, וכאשר המצב יתוקן,
נתגייס במסירות נפש.

ש: למה בכלל יש הדרדרות כזו בעם השב לציון?

ת: להיפך, העם הולך ומתחזק בתורה כל הזמן. לכן היצר הרע נלחץ ומחפש פתרונות
לחסום זאת. הוא אוחז בעצת בלעם שהציע להכשיל אותנו בעבירות של עריות.

ש: ובסיכום?

ת: חזק ונתחזק, בצבא ובתורה. או ליתר דיוק, בתורה ובצבא. נקוה שהמצב יתוקן
במהרה.

- פורסם בשאילת שלמה 530

