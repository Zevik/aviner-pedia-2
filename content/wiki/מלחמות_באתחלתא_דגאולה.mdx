---
title: "מלחמות באתחלתא דגאולה"
type: "מאמר"
---

## מלחמות באתחלתא דגאולה

\[שיחה בישיבה בארוחת צהרים\]

אנשים כל הזמן שואלים: “כיצד ניתן לומר שאנו באתחלתא דגאולה? הרי יש
מלחמות?”

כדי לענות על כך יש קודם להבין מה זה "אתחלתא דגאולה". המקור לביטוי זה
נמצא בגמרא במסכת מגילה (יז, ב): "מלחמות נמי אתחלתא דגאולה", המלחמות הן
גם אתחלתא דגאולה. אם כן זה לא קושיה. אדרבא, זה שיש מלחמות רק מחזק את
הידיעה שעכשיו זהו זמן אתחלתא דגאולה.

למה מלחמות הן גם אתחלתא דגאולה? משום שכשאנו נמצאים בגלות הגוים הורגים,
מכים, מגרשים וחומסים אותנו, והיום מי שעושה לנו צרות אנו נלחמים בו. ברוך
ד' אנחנו נלחמים טוב.

על דוד המלך נאמר (בבא מציעא קו, א תוס' ד"ה "מתיב”) שהיתה לו רוח וגבורה
ודעת להילחם. לא מזמן גילו שיש וירוס שתקף את כל המחשבים באיראן העסוקים
בטיהור חומר גרעיני. כל המחשבים קרסו על ידי הוירוס הזה, וירוס מתוחכם מן
המתוחכמים, בעל חמש עשרה אלף שורות, אף פעם לא ראו וירוס כל כך מתחוכם.
האיראנים ניסו להסתיר את המידע הזה תוך כדי ניסיון לתקן את המצב אך בסוף הם
הוכרחו להכיר בכך, כמו שנאמר "מלאך רע עונה 'אמן'" (ע"פ שבת קיט, ב).

בעולם טוענים שעל מנת לייצר וירוס כזה צריך מעצמה במחשבים, למשל: מדינת
ישראל יחד עם ארה"ב ועוד מדינות באירופה, אך לא יודעים מי עשה זאת. גם אם
מדינת ישראל תודה שזו היא לא יאמינו לה, כמו הסיפור הידוע על שני היהודים
ברכבת: "לאן אתה נוסע?" - "לוורשה". - "הרי אתה אומר שאתה נוסע לוורשה
כשאתה באמת נוסע לווילנא, ע"מ שאחשוב שאתה נוסע לורשה". המומחים אומרים
שיקח לאיראן לפחות שנתיים לתקן את המצב ולא בטוח שיצליחו. כיוון שצריך
לזרוק לפח את כל המחשבים הנגועים, 30 אלף מחשבים. אם נשאר וירוס במחשב אחד
הוא הורס כל מחשב שקשור אליו, כולל המחשבים שבחו"ל. צריך למגר כל מחשב שיש
לו ספק ספיקא של וירוס, אח"כ צריך לפתח תוכנה נגד הוירוס הזה, וגם זה
מסובך. הציעו שיבואו מומחים וכל אחד שיבוא לתקן את זה יקבל חמישים מליון
דולר, המומחים מוכנים אך האיראנים יודעים שאם מומחה עולמי יטפל בזה, מיד
האמריקאים ידעו את כל החומר הסודי שלהם. יתר על כן, חברת מחשבים ישראלית
שנחשבת מקורבת לשירותי הביטחון הדליפה מידע שמי שהטמינו את הוירוס אלה הם
טכנאים מחו"ל שעובדים שם, כלומר הרוסים.

זו טכניקה טובה, במקום מתקפה אווירית בה יש סיכון להרבה הרוגים כיוון שאם
נעשה מתקפה אווירית על כל התחנות יהיו המון הרוגים ופיצוץ בכל המזרח
התיכון, במקום זה שלחנו וירוס קטן. לא ידוע בכלל מי שלח אותו, הכל בשקט
ובשלווה. אמנם אין לנו הוכחות שאנו שלחנו אותו, אבל זה פשוט שזאת מדינת
ישראל עומדת מאחורי הוירוס, הרי כידוע אנו טובים במחשבים, אנו המצאנו את
"הדיסק-און-קי" ועוד הרבה המצאות.

אמרתי פעם שחבל שלא מנהלים מלחמות בשחמט, כי כך מזמן היינו כובשים את כל
העולם. כנראה ששמעו אותי וזה מה שעשו, הוירוס הוא גם סוג של שחמט.

אנו רואים במו עינינו שזה אתחלתא דגאולה. אפילו יותר מאתחלתא, אתחלתא
דגאולה הייתה במלחמת השחרור, עכשיו ב"ה אנו מתוחכמים, כזה קידוש ד' גדול אי
אפשר לתאר. וירוס קטן עושה קידוש ד' גדול, ללא קשר לגודלו. "נפש החיים”
מסביר שאסור לאדם לומר: "מי אני ומה אני הקטן שווה בעולמו של הקב"ה?”, זה
לא נכון, האדם עושה תיקונים בעולמות העליונים. כך גם הוירוס הקטן לא צריך
לומר: "מי אני ומה אני וירוס קטן", כיוון שהוא מביא ברכה גדולה לעם ישראל,
וקל וחומר כל תלמיד קטן בישיבה שווה יותר מוירוס ומביא הרבה ברכה לעולם,
כמו שכתוב (ישיעהו ס, כב): "הקטן יהיה לאלף".

- 

נלקח משאילת שלמה 158

