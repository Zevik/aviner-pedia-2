---
title: "תמים תהיה עם ד' אלקיך (מאמר)"
type: "מאמר"
---

## סגולות אמת

\[הרב שלמה אבינר\]

פעמים רבות פונים אנשים אל רבנים בבקשת "סגולות" עבור חולה. מלבד פניה
לרופא הם תרים אחר תחבולה רוחנית כלשהי, או איזה פסוק, או קמיע, ובלבד
שיהיה שינוי. לצערנו, הם מחפשים לשווא דבר שאינו קיים.

"מה פתאום?!" יהיה מי שיזדעק, "הנה לדודה שלי לא היו ילדים, לקחה סגולה
ועתה בנים סביב לשולחנה, ב"ה".

אך יש גם דודה אחרת, חשוכת ילדים, שלא לקחה סגולה ובכל זאת נולדו לה ילדים,
כי עשרה אחוז מחשוכי ילדים זוכים בע"ה, לריפוי ספונטני, בלי שיודעים את
הסיבה.

אי אפשר לבנות את החיים על יסוד סגולות! אם לאדם יש בעיות בתחום הכלכלי,
הבריאותי המשפחתי - זאת התרופה: תשובה ותפילה וצדקה מעבירין את רוע הגזרה!

יתפלל לד', יאמר תהילים, יאמר בכוונה את התפילה הרגילה הנדפסת בסידור מראש
עד סוף, גם זו התמסרות גדולה.

ויעשה תשובה! - איזו תשובה לעשות? אף זאת אנשים שואלים. האם להתפלל
בכותל? - הכותל הוא בוודאי מקום קדוש, אך אדם צריך לעשות תשובה מהעבירות
שלו, בין אדם לד', בין אדם לחברו.

יתן צדקה למסכנים ולעניים, ירבה בחסדים לכולם, לחברים ולשכנים, לקרובים
ולרחוקים להורים ולילדים ולבן הזוג. תן כסף, תן עצה, תן זמן, תן כוח, בקר
חולים, ועוד.

"ותשובה ותפילה וצדקה מעבירין את רוע הגזרה" - אלו הסגולות ואין צריך לחפש
כל מיני דברים מוזרים. איפה מוזכרים כל הדברים המוזרים האלו? בתורה? בתנ"ך?
במשנה? האם כתוב שכאשר לרבותינו הגדולים היו צרות, הם עשו סגולות, עם
מזוזות וקמיעות. איפה שמענו על כך? לא בתורה, לא במשנה ולא בגמרא. אלא
התפללו, עשו תשובה וחסדים. לא "יתכפר עון בית עלי בזבח ובמנחה עד עולם"
(שמואל א ג יד); שואלים חז"ל, איך אביי ורבא שהיו מבית עלי האריכו ימים?
רבא עסק בתורה וגם בגמילות חסדים. ל"תורת חיים ואהבת חסד" יש כוח להעביר
רוע גזרה כה קשה שימותו צעירים. ודאי שלימוד תורה הוא סגולה אמיתית.

