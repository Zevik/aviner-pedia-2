---
title: "כיבוד הורים במצבים מיוחדים (שו\"ת)"
type: "שו\"ת"
---

\[מקורות ע"י הרב מרדכי ציון\]

**הורה שמכה**

ש: מי שאמו מכה אותו בלא צדק אלא מתוך כעס, מותר לו להתגונן?

ת: כן. אך לא להכות.

ש: ולהגן על אח קטן?

ת: כן. כנ"ל. לעמוד באמצא ולחטוף במקומו.

**אם חורגת**

ש: אימי החורגת מכה אותי ומתעללת בי. אם אודיע לאבי, זה יפר שלום בית.

ת: להודיע לאביך. אינך בא להפר אלא להגן על עצמך (וכן פסק הגרי"ש אלישיב.
קב ונקי סי' רצא).

**אמא קשוחה**

ש: יש לי אמא קשוחה קפדנית ועצבנית וקשה לי. מה לעשות?

ת: סבלנות וגמישות. זו הכנה מעולה של ענווה לכל החיים (ע' שו"ע יו"ד רמ ח).

**שתיינות**

ש: מה לעשות אם אבי שותה כמעט כל יום?

ת: שאל אותו אם רוצה שתעזור לו לצאת מזה (שו"ע יו"ד רמ יא).

**אמא מרירה**

ש: אני עוזר לאמי כמיטב יכולתי והיא רק מתלוננת עליי. איך להגיב?

ת: לקבל את המצב. זהו חינוך גדול לענווה. שמונה פרקים לרמב"ם פרק ד.

**הערה לאב**

ש: האם להעיר לאבי אם הוא משחק בטלפון סלולרי בזמן התפילה?

ת: בדרך כבוד והכנעה (שו"ע יו"ד רמ יא).

**אם עקשנית**

ש: אמי מתעקשת לעשות מלאכות שאינן לפי כבודה. דיברתי איתה ולא עוזר. האם
לריב איתה או להניח לה?

ת: להניח. רצונו של אדם זה כבודו. עיין תוס' קדושין בסוגית כבוד אב ואם בשם
ירושלמי, על אמו של רבי ישמעאל שרחצה לו רגלים (תוס' קידושין לא ב ד"ה ר'
טרפון).

**אב שצועק על אמי**

ש: אם אבי צועק על אמי מותר לי לצעוק עליו משום כיבוד אם?

ת: לא. אלא לפנות אליו אחר כך ביחידות בענווה (שו"ע יו"ד רמ יא).

**ימח שמך**

ש: אם אמי אמרה לי: ימח שמך, כיצד להגיב?

ת: לשתוק. כך נפסק בגמרא, ברמב"ם, בשולחן ערוך ובקיצור שולחן ערוך. סבלנות
(שו"ע יו"ד רמ ח).

**הורים גרושים בחתונה**

ש: הוריי גרושים, אבי הודיע שאם אזמין את אימי, הוא לא ישתתף בהוצאות
החתונה. ואם לא אזמין, הוא ישלם הכל. מה לעשות?

ת: אל תמכור אמך בכסף.

\[דלא כהגרי"ש אלישיב. קב ונקי זי' רצ – רשם מ"צ.\]

**אב בוגד**

ש: אני חושדת באבי שהוא בוגד באמי על פי כל מיני עובדות, אך איני בטוחה.
האם לשתף בחשדותיי את אימי?

ת: קודם לדבר עם האב ולנסות לברר מה קורה באמת. ואם זה אמת, לדבר אליו
שיעשה תשובה. אם אי אפשר, אז לדווח לאמך, מדין על תעמוד על דם רעך.

**הורים קשים**

ש: אני רוצה לכבד את הוריי, אבל מאוד קשה לי, כי הם לא טובים כלפיי, לפחות
כך נראה לי, ומאיפה אני לוקח כח לכבדם?

ת: האמירה שהם לא טובים כלפיך היא כפיות טובה ושכחה כל מה שהם עמלו עבורך
ויתכן שעדיין עמלים. צריך מבט שכלי ומפוכח. חיי אדם סז א-ב. וגם אם יעלה על
הדעת שלא טרחו כלום, הרי נתנו לך את המתנה הכי גדולה, והיא החיים. עיין משך
חכמה דברים ה טז שנצטוינו על כבוד אב ואם במדבר בו רבונו של עולם דאג לכל
צרכינו.

**ויכוח בין הורים**

ש: מה ההלכה אומרת אם אבא אומר כך ואמא ההיפך? למשל אבא אומר להדליק
טלויזיה ואמא אומרת לי לכבות?

ת: תגיד ששאלת רב והוא אמר לך לא להתערב.

**כת אלילית**

ש: אמי נתפסה לכת אלילית ועקב זה ניתק המגע. עתה היא חולה. האם לבקרה?

ת: ודאי. גומלים חסד גם לאנשים אליליים, קל וחומר אמא שיש כלפיה חובה עצומה
של הכרת טובה (שו"ע יו"ד רמ יח).

**כבוד אב שבגד**

ש: מי שאביו בגד באמו חייב לכבדו?

ת: לפי השו"ע יש לכבד רשע. לפי הרמ"א לא. שו"ע יו"ד רמ יח.

**גר בכבוד הוריו**

ש: האם גר צדק חייב בכבוד הוריו הביולוגיים?

ת: הוא חייב כמו שבן נח חייב בכבוד הוריו. כיבוד הורים שייך לל"א מצוות בני
נח, (מלבד ז' שחייבים עליהן מיתה) וכידוע עשו היה רשע אך כיבד אביו. אלא
שבתורה כיבוד אב ואם הוא יותר חמור, ובזה גר הצדק אינו חייב. אך לא שיבוא
מקדושה חמורה לקדושה קלה ויירד במדרגתו. לכן במה שהיה חייב בתור בן נח, גם
עקב חובת הכרת טובה, הוא ממשיך להיות חייב כבוד הורים גויים (שו"ע יו"ד רמא
ט. ע' שו"ת אגרות משה יו"ד ב קל. שו"ת יחוה דעת ו ס).

**אביו שנוהג לא ע"פ הלכה**

ש: אם אני רואה שאבי נוהג דבר מה לא נכון על פי ההלכה, להעיר לו?

ת: לשאול אותו בענווה אם הוא מסכים שתעיר לו (שו"ע יו"ד רמ יא).

**כילד שנולד מאונס**

ש: האם ילד שנולד מאונס חייב לכבד את אביו?

ת: אם עשה תשובה גדולה (רמ"א יו"ד רמ יח).

**כבוד הורים ומכות**

ש: עד היכן כיבוד הורים? אני כבר גדול והם עדיין מכים אותי?

ת: אל תתן להם להכותך, אך אל תפגע בכבודם (ערוה"ש רמ לב).

