---
title: "לימוד תורה - נושאים בלימוד (שו\"ת)"
type: "שו\"ת"
---

\[מקורות ע"י הרב מרדכי ציון\]

**לימוד הלכה**

ש: האם חייבים ללמוד הלכות חיי יום יום?

ת: ודאי. אם לא ילמד, איך ידע?! שו"ע או"ח קנה מ"ב ג. פס"ת הערה 16.

**לימוד מוסר**

ש: האם יש ללמוד מוסר יום יום, או לסמוך על דברי מוסר שממילא מובלעים בשאר
לימודי קודש?

ת: ודאי חייבים, כי צריך תשומת לב מיוחדת. לכן הרמב"ם כתב שמונה פרקים, וכן
עוד גדולי עולם. והמלאך שהיה מתגלה לרבי יוסף קארו הזהיר אותו לקרוא דברי
מוסר יום יום כגון חובות הלבבות. מגיד מישרים סוף פ' בהר. פס"ת קנה הערה
17. לתלמידי ישיבה, הרמח"ל כתב ללמוד לפחות שעה. המהרש"ל היה מזמין אצלו
מוכיח להטיף לו מוסר שעה בכל יום. רבי יהונתן אייבשיץ כתב: שעה שעתיים. רבי
יוסף זונדל מסלנט היה נוהג ללמוד שעתיים.

**לימוד מוסר אחרי החורבן**

ש: אחרי שהיה חורבן בגלל מידות רעות ושנאת חינם, למה לא לומדים חפץ חיים,
שמירת הלשון ועוד ספרי מוסר? איני מבין!

ת: מעשה שטן. עיין הקדמת מסילת ישרים.

לימוד יומי

ש: אני עובד אך יש לי קביעת לימוד תורה יומית. ממה לכתחילה צריך להיות
מורכב הלימוד היומי שלי?

ת: תנ"ך, משנה, גמרא, הלכה, מוסר, אמונה. פס"ת קנה ג.

**דף יומי**

ש: אני מעביר דף יומי לאנשים שזה לימודם היחיד ביום. האם די בכך?

ת: ודאי לא. לכן להשתדל לצרף לנלמד כמה שאפשר דברי הלכה ומוסר. פס"ת קנה
הערה 16.

**לימוד זוהר**

שאלה: האם כל אחד יכול ללמוד זוהר?

תשובה: וודאי שלא. כתוב בש"ך (יו"ד רמו, ו) שאין ללמוד קבלה לפני גיל
ארבעים. נזכור שכל השבתאות נבנתה על אנשים שלמדו זוהר ולא הבינו. יש יחידים
שגם לפני גיל זה יכולים ללמוד, כמו האריז"ל, שנפטר בגיל שלושים ושמונה. אך
ברור גם שאין הכוונה שבגיל ארבעים כולם יכולים ללמוד. כתוב במשנה במסכת
חגיגה (ב, א): "אין דורשין. במעשה בראשית בשניים, ולא במרכבה ביחיד, אלא אם
כן היה חכם ומבין מדעתו". תורת הקבלה מתאימה רק ליחידי יחידים, תלמידי
חכמים גדולים שמילאו כריסם בש"ס ופוסקים, בכל התורה הגלויה. המקור הוא
במסכת חגיגה (יד, ב), שם מסופר על ארבעה שנכנסו לפרדס: בן עזאי הציץ ומת,
בן זומא הציץ ונפגע, אחר קיצץ בנטיעות ורבי עקיבא יצא בשלום. אעפ"י שהיו
גדולי עולם, הם ניזוקו, קל וחומר אנו קטני הקטנים. זה לא שייך לנו. זו
אזהרה מדורי דורות, מהרמב"ם ומה'שולחן ערוך' (שם). בכל דבר בעולם אסור
לדלג. אסור לנהוג ברכב לפני שמסיימים את כל הבחינות. אסור להיות רופא לפני
שלומדים. קל וחומר שאסור לעסוק בלימוד הנסתר לפני שמתכוננים כראוי. וכן כתב
בשו"ת יחוה דעת ד מז.

