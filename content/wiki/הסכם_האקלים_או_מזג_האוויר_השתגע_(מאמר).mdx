---
title: "הסכם האקלים או מזג האוויר השתגע (מאמר)"
type: "מאמר"
---

**שאלה:** לפני שנתיים נחתם בפריז בין 185 מדינות הסכם האקלים, אך עתה נשיא
ארצות הברית החליט לחזור בו, מה שעורר ביקורת קשה של כל מדינות אירופה...

**תשובה:** לא כולן. נשיא רוסיה הגיב בכך שפיזם את השיר Don't Worry, Be
Happy, אל תדאג, היה מאושר...

**שאלה:** הוא לא צודק? זו לא הדרכה נכונה?

**תשובה:** לא. תלוי מתי. כבר חילוקו הפילוסופים הסטואים בין שתי אפשרויות
כשקורה דבר רע. אם אפשר לשנות, אז פעל כדי לשנות. אם אי אפשר אז קבל את
הדברים כמו שהם, ואל תדאג לשוא. ופה כן אפשר לשפר את המצב.

**שאלה:** נשיא ארצות הברית טוען שהסכם זה הוא לטובת אחרים אך לרעת ארצות
הברית. האם מדינה חייבת להקריב מעצמה לטובת אחרות? בכל היסטוריה של ארצות
הברית הם לעולם לא ויתרו משלהם עבור עמים אחרים. זה לא מוסרי?

**תשובה:** זו הערה נכונה. אכן מרן הרב קוק כותב: "אין בתכונה של קיבוץ
ציבורי בשום אופן אפשרות לנטיה של החלשת האהבה העצמית, ואינה בה כי אם
הירוס מוסרי" (אורות הקודש ג יג). עם חייב להיות אגואיסטי, כלומר לא מוסרי.
מלבד עם ישראל, שבכך שאנו דואגים לעצמנו, אנו בעצם דואגים לכל המין האנושי,
שנאמר ונברכו בך כל משפחות האדמה (בראשית יב ג).

**שאלה:** אם כן, אי אפשר לבוא בטענה לארצות הברית. הרי לא היתה מצידם
התחייבות משפטית אלא פוליטית ,ואפשר להשתחרר ממנה תוך כמה שנים.

**שאלה:** זו כן שטות מצידם, כי כאשר כל המין האנושי יינזק, גם ארצות הברית
יינזקו. והם כבר ניזוקים על ידי כל מיני הוריקנים ותופעות טבע חריגות קשות.

**שאלה:** האם זה בטוח שהאדם אשם בשינוי האקלים. תמיד הין שינויים אקלימיים
קיצוניים על פני כדור הארץ מסיבות טבעיות שאינן קשורות לאדם. יש מדענים
שטוענים שגם מה שקורה עכשיו אינו תלוי באדם.

**שאלה:** הם מיעוט קטן. 97% סוברים שהאדם אשם. כידוע, בתורה הולכים אחרי
הרוב, לא רק רוב חכמים, אלא גם רוב רופאים, כגון אם לאכול ביום הכיפורים או
לא. וכן נלך אחרי רוב אנשי המדע. זה ברור שהפעילות האנושית יוצרת פחמן דו
חמצני CO2. וזה ברור שהוא גורם חימום לכדור הארץ. אחוז ה- CO2 באטמוספרה
נמדד ב-PPM, כלומר חלק למיליון. לפני העידן התיעוש היה PPM 270, עכשיו זה
PPM 400. קרני השמש שמגיעים לכדור הארץ 70% נספגים ו-30% מוחזרים באינפרה
אדום, ואם יש אפקט חממה, חלקים שוב מגיע לכדור הארץ. גם המתאן CH4 הוא גז
חממה, אך הוא נדיר.

**שאלה:** אבל זה טוב שחם על פני כדור הארץ, ולא מתים מקור!

**תשובה:** ברוך השם. לולא החממה היתה כאן טמפרטורה ממוצעת של 18- מעלות
ועתה זה 15+ מעלות. אך גם בזה אין להגזים. למשל "כוכב" יותר קרוב לשמש ובכל
זאת הטמפרטורה שלו היא 167 מעלות, לעומת נוגה שהוא יותר רחוק ובכל זאת החום
הוא 462 מעלות בגלל יש לו אטמוספרה עם CO2. זה ברור שבגלל גזי החממה החום
הממוצע עלה מאז העידן התעשייתי ב-1.5 מעלות. אסור שזה יגיע ל-2 מעלות. בקצב
הקיים זה עלול להגיע ל-5 מעלות תוך 100 שנה.

**שאלה:** אז מה יקרה?

**תשובה:** מה יקרה?! כבר קורה! יש איזורי יובש קשים על פני דרום כדור
הארץ. ולעומתם, בצפון יש התעצמות גשמים בצורה מזיקה. יש גם אירועי טבע
חריגים כמו הוריקנים מאוד הרסניים. גם בארצנו יש מצד אחד ימי שרב קשים מן
הרגיל וכן גשמים עם שטפונות, אעפ"י שסך הכל כמות הגשם יורדת ומפלס הכנרת
יורד. מכנים זאת: מזג האוויר השתגע.

**שאלה:** ודאי זה מזיק אך בטוח שנתרגל.

**תשובה:** זו לא נחמה. שינויי אקלים טבעיים כגון מסיבות אסטרונומיות הם
איטיים אז יש זמן להסתגל. עתה הם מהירים. חלק מבעלי החיים נודדים, אך הצפי
הוא ש-30% מהמינים ייכחדו.

**שאלה:** ומה עם בני אדם?

**תשובה:** נכון. זה יותר חמור, יהיו לצערנו הרבה פליטי אקלים. מיליונים של
מסכנים. יתר על כן, ההתחממות גורמת להמסת הקרחונים כך שגובה הים עולה. וכן
הוא עולה בכלל התחממות המים שמגדילה את הנפח. גובה האוקיאנוסים כבר עלה
ב-20 ס"מ. אם זה ממשיך, תוך מאה שנה הוא יעלה ב-80 ס"מ. הרבה אנשים גרים על
ערי החוף, שתצופנה. 700 מיליון אנשים יחפשו מקום חדש.

**שאלה:** אצלנו תושבי תל אביב ונתניה יבואו לגור ביהודה ושומרון...

**תשובה:** ברוכים הבאים... כל המסכנים האלה ממדינות לא מתועשות יסבלו בגלל
ה- CO2 שמייצרים מדינות מתועשות, כגון ארצות הברת. סין 20%, ארה"ב 18%,
רוסיה 8%.

**שאלה:** איך נוצר הפחמן הדו חמצני?

**תשובה:** בעיקר על ידי שריפת פחם ,דלק וגז: ייצור חשמל, תעשייה, צריכה
ביתית, פליטה מאשפה ומבעלי חיים. גם כריתת היערות מזיקה, כי זה טבעם לפרק
את הCO2-.

**שאלה:** מה הפתרון?

**תשובה:** להחליף באנרגיה שלא יוצרת :CO2 שמש, רוח, זרימת מים. וכן לנטוע
עצים שיפרקו את ה- .CO2 אם כי לכמות שקיימת עתה, זה יכול לקחת 100 שנה עד
שיעלם. יש עוד רעיונות סופחי פחם Carbon Sink.

**שאלה:** האוקיינוס לטאממיס את הפחמן הדו חמצני?

**תשובה:** ממיס, אך נעשה בעצמו חומצי, מה שעלול לגרום נזקים רבים לדגים
ולשאר יצורים. אגב, החום גם מרבה על מיני יתושים מובילי מחלות מסוכנות.

**שאלה:** הפתרונות שהוצעו לעיל להמיר את האנגריה לאנרגיה יותר ידידותית
לטבע, לכאורה כרוכים במאבקים עצומים נגד התעשיינים, וזה נראה חסר חקוה.
אולי האנשים הפרטיים יכולים לפתור את הבעיה?

**תשובה:** זה לא חסר תקוה. אפשר לחוקק חוקים בכל מדינה ומדינה.אך ודאי
האדם הפרטי יכול לסייע: ללכת ברגל או לנסוע באופניים, לקנות מזון טרי ולא
יבוא תלוי תחבורה, לחסוך באנרגיה, למנוע בזבוז באנרגיה, למעט באכילת בשר,
לבנות בניה מחוכמת עם כיווני אויר חוסכי אנרגיה ועוד ועוד. אבל זה רחוק
מלפתור את הבעיה.

**שאלה:** אבל מבחינה הלכתית האם חייבים למנוע הרס האקלים?

**תשובה:** בודאי. גם יהודים גם גויים. אין כאן שאלה.

**שאלה:** בגלל המדרש שכל שוחרי שמירת הטבע מביאים כאסמכתא? "בשעה שברא
הקדוש ברוך הוא את אדם הראשון, נטלו והחזירו על כל אילני גן עדן ואמר לו:
ראה מעשיי כמה נאים ומשובחים הן, וכל מה שבראתי בשבילך בראתי, תן דעתך שלא
תקלקל ותחריב את עולמי" (קהלת רבה ז)?

**תשובה:** לא. זה לא קשור. עיין מסילת ישרים פרק א שמדובר שם בקלקול רוחני
על ידי עבירות.

**שאלה:** אז אולי בגלל ונשמרתם מאוד לנפשותיכם?

**תשובה:** לא. זה מדובר בסיכון מיידי למות. עיין רמב"ם הלכות רוצח ושמירת
נפש. אם זו סכנה איטית מצטברת, זו מידה רעה, עיין רמב"ם הלכות דעות פרק ד'.
אבל כאן, ודאי שיש נזק, אך סכנת נפשות היא מאוד רחוקה.

**שאלה:** אז אולי מדין גרמא, או אפילו גרמי שזה נזק בטוח ואדם חייב לשלם,
אך גם גרמא שאין הנזק בטוח, לכן אדם פטור מלשלם, ובכל זאת זה אסור?

**תשובה:** גם לא. זו גרמא רחוקה מאוד, וגם הגרמא של כל אחד היא אפסית.

**שאלה:** אז אולי בגלל שיש מידה טובה להסתפק מההכרחי ולא לשקוע במותרות?

**תשובה:** זה ודאי טוב מאוד אך זו לא חובה, אלא מידת הפרישות, עיין מסילת
ישרים פרק יג, שזו מידתם של יחידים.

**שאלה:** אך בודאי שיש בכך בל תשחית!

**תשובה:** לא ודאי. בל תשחית, זה כאשר אדם משחית כדי להשחית, כגון
ונדליזם. אך אם יש לו איזה צורך בזה, אין זה נקרא בל תשחית. הרי אי אפשר
לבטל את כל הערך של התעשייה שמביאה אושר וברכה עצומים לאדם. אבל צריך לסדר
אותה באופן מוסרי. עיין המאמר של מרן הרב קוק על תום ומדע, שיש מתלוננים
שהמדע מקלקל את התום, אך אי אפשר לעצור את המדע, וגם הוא נצרך, אלא יש
לרוממו על ידי תום (מאמרי הראיה 243). ועיין מאמרו על שופר וחצוצרות, שיש
לצרף את המלאכותי - חצוצרות, לטבעי - שופר (שם 146). עיין מאמרו על האווז
של אגדות רבה בר בר חנה, שהמדע מביא ברכה בהיותו מכוון על ידי אמונה טהורה
(שם 348), וכן מאמרו של רבנו הרב צבי יהודה אחדות המציאות השלמה, איך כל כח
העולם לווה מכח אחר ואחר כך מחזיר לו (אור לנתיבתי רמג). הקיצור, אי אפשר
לפסוק בסכין חריף שזה בל תשחית.

**שאלה:** אבל אולי מצות ישוב הארץ, שהרי יש מצוה ליישב את ארצנו ולבנותה
ולא להרוס אותה?

**תשובה:** הרי אמרנו שגם התעשייה בונה את ארצנו. אגב, כל הנימוקים הנ"ל הם
אולי הוא אמינא עבורנו, אך בודאי לא עבור אומות העלם.

**שאלה:** ומה עם הלכות שכנים?

**תשובה:** זה כבר יותר קרוב. אסור לאדם לעשות ברשותו דברים שמזיקים
לשכנים. הפרטים המדוייקים נקבעים על ידי חז"ל כי בודאי אי אפשר להכריח אדם
לא לעשות כלום. אך העיקרון הוא שאסור להזיק לשכנים. וענייננו זו הרחבה
גדולה של הלכות שכנים. בכל זאת זה יהיה חידוש גדול.

**שאלה:** אז באמת איפה כתוב בתורה שאסור לייצר יותר מדי פחמן דו חמצני
ולחמם כדור הארץ?

**תשובה:** לא כתוב! לא צריך לכתוב הכל. התורה לא ניתנה לטפשים אלא לחכמים.
מה שאדם יכול להבין לבדו, אין צורך לכתוב בתורה. לפעמים בגמרא שואלים איזה
פסוק הוא המקור ועונים: "למה לי קרא?! סברא"! זו סברא פשוטה שאסור להרוס את
כדור הארץ! אחר כך באים חכמים ומתקנים תקנות מדוייקות כמה, כמבואר בבבא
בתרא על תוקף תקנות אנשי העיר, והוא הדין אנשי המדינה, ודינא דמלכותא דינא.

**שאלה:** וזה גם מחייב את אומות העולם?! הרי זה לא בשבע מצוות בני נח?!

**תשובה:** שבע מצוות בני נח הם רק אלה שחייבים מיתה. אבל יש עוד. יש
מרבותינו שכתבו, שכל המצוות התלויות בסברה, הכל מתחייבים בהן, אף בני נח,
שהרי השכל הוא דבר כלל אנושי (הקדמת רב ניסים גאון למפתח מנעולי התלמוד.
חובות הלבבות ג ו. אבני נזר יו"ד שו אות יז בד"ה ר"י מיגאש. מובאים בספרו
של הרב "טללי אורות", חלק א, פרשת נח, הדת האוניברסלית עמ' 18). זה הכלל,
דרך ארץ קדמה לתורה, כלומר הבינה הטבעית והמוסר הטבעי.

