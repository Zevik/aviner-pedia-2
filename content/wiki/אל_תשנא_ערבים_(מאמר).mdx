---
title: "אל תשנא ערבים (מאמר)"
type: "מאמר"
---

אל תשנא ערבים, כי אין לשנוא בני אדם, וערבים הם בני אדם.

אל תשנא ערבים, כי אמנם כתוב ואהבת לרעך כמוך, והוא לא רעך, לכן אין מצוה
לאוהבו, אבל אין להסיק מכך שיש מצוה לשונאו.

אל תשנא ערבים ,בטענה שהם כולם נאצים ורוצחים, כי זה לא נכון, ואסור לשקר
גם ביחס לגויים.

אל תשנא ערבים, כי אנחנו סבלנו משנאה אלפים שנה , אז אנו מבינים נפש
השנאוי.

אל תשנא ערבים, אף על פי שהם עושים לנו צרות רבות, דמוניזציה בבתי ספר
שלהם, ניזונים מסטראוטיפים אנטישמיים, יש מכחישים השואה, יש מאדירים גרמניה
נאצית, יש קוראים לאלימות, לטרור, לרצח. אבל אנחנו לא צריכים לקחת אותם
כדוגמה, כי אנו יהודים, וגם לא כל הערבים הם כאלה.

אל תאמר: מוות לערבים, אל תדביק שלטים: מוות לערבים. אם זה באמת צורך,
אמור: מוות למחבלים, וכמובן הכוונה לכל המחבלים בעולם, מכל עם ומכל לשון
ומכל דת.

אל תשנא ערבים, כי בכך תצדיק אלה שטוענים שהכיבוש משחית, שהרי לא כבשנו ארץ
זרה, אלא חזרנו לארצנו.

אל תשנא ערבים, אלא אמור: זו ארצנו, זו מדינתנו, על פי המוסר, על פי
ההסטוריה, על פי התנ"ך. אמור: אתם יכולים לשבת בתוכנו בתור מיעוטים, אם
אינכם עובדי עבודה זרה, ואינכם עסוקים לרצוח אותנו (שיחות רבנו הרב צבי
יהודה, ארץ ישראל, עמ' 112 הנכרי אשר בקרבך).

אל תשנא ערבים, ומתוך כך לא תבזה, לא תעליב, לא תתעלל, לא תפלה, לא תציק,
לא תעשה אפרטהייד.

אל תשנא ערבים, אף על פי שזה לא קל, כיון שעשו לנו מלחמה אחר מלחמה ,כאשר
ידינו מושטת לשלום, וכיון שלא חדלו מטרור, ונהרגו על ידם יותר מעשרים אלפים
יהודים בארצנו, והשאירו אלמנות ויתומים, בלי לספור שנרצחו לאורך הגלויות.

אל תשנא ערבים, על אף הנתונים הקשים של הליגה נגד השמצה, ADL,
Anti-Defamation League, על המדינות בהם אחוזי האנטישמיות הם הכי גבוהים
בעולם:

יש"ע – 93% של האוכלוסיה הבוגרת

עירק – 92%

תימן – 88%

אלג'יר – 87%

לוב – 87%

תוניס – 86%

כווית – 82%

בחריין – 81%

ירדן – 81%

מרוקו – 80%

ובהשוואה, המדינות עם הכי מעט:

דניה – 9%

ארה"ב – 9%

אנגליה – 8%

וייטנאם – 6%

הולונד – 5%

שוודיה – 4%

פיליפינים – 3%

לאוס – 0.2%

או אם נתייחס למוסלמים בעולם :

49% אנטישמים

וב-MENA, Middle East and North America, המזרח התיכון וצפון אפריקה – 75%.

ובכל זאת, אל תשנא אותם.

אל תשנא ערבים, בין שאתה מן הימין, ואז אתה רואה בהם אויבים פוליטיים, בין
שאתה מן השמאל, ורוצה הפרדה, כי אתה פשוט נגעל מהם. אל תשנא, אל תשנא.

אבל אני יודע שאינך שונא, אני יודע שאינך גזעני, אני יודע שבין שאתה דתי
בין שאינך דתי, אידיאל התורה של חסד לכל בריה ממלא נשמתך, לכן לא לשוא אני
אומר: אל תשנא, כי זה טבעך לא לשנוא, אך אל תירדם בשמירה.

וכיון שאינך שונא ערבים, ודאי תשמח לקרוא שני דברים שכתב רבנו הרב צבי
יהודה בנדון (שיחות רבנו שם סע' 13).

פעם הוא ראה ילדים שיצאו מבית-הספר והעליבו שני רוכלי רחוב. הוא ניסה להשיג
אותם ולהעיר להם, אך הם רצו מהר משם. אז הוא כתב מכתב למנהל ולמורים:
"מציאות העובדה הזאת, שהכאיבתני והעליבתני, כאמור, מחיבת אותי להעירכם על
הצורך בשימת-לב חנוכית יתירה ומיוחדת לביטול אפשרויות שכאלה, גם מצד עצמה
של תורת היהדות ומוסרה וגם מצד הערך המעשי הישובי והמדיני, של משמרת דרכי
שלום ויחסי שכנים".

וכן פעם החביאו באוטובוס נעליים של ערבי שנרדם ופרסמו זאת בעיתון בתור
בדיחה מוצלחת. רבנו כתב מחאה: "אם לצערנו קרה מקרה מחפיר כזה, של סידור
עלבון וצער כזה, מתוך התלוצצות פרועה ומושחתת זו, על ידי אנשים מתוכנו, אל
בן-אדם משכנינו הגרים ויושבים בתוכנו, הלא יש להוקיע זאת ולהתבייש בזה,
ולחפש דרכים כיצד לפייס באמת את הנעלב, המזדמן לתומו בינינו, ולתקן את
המכשלה הזאת, שלא יישנו חלילה עוד מקרים נוראים כאלה אצלנו, ולסלק את חילול
השם העוון הזה מעלינו – ולא לפרסם את זה בתור 'חכמה מענינת'".

זה הכלל, אל תשנא ערבים, כבד ערבים, אל תיסחף, הם בני אדם כמונו.

