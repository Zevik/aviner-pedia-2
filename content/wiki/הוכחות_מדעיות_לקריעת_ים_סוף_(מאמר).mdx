---
title: "הוכחות מדעיות לקריעת ים סוף (מאמר)"
type: "מאמר"
---

ש: שמעתי על סרט יפה בשם "פענוח יציאת מצרים" The Exodus Decoded של שמחה
יעקבוביץ Simcha Jacobovici המוכיח שיציאת מצרים היא אמת היסטורית. רבנים
משתמשים בו כדי לשכנע שמשה אמת ותורתו אמת.

ת: אכן סרט יפה מאוד, אבל ערכו המדעי מפוקפק. לא כל מה שיפה הוא מדעי ולא
כל מה שמדעי הוא יפה. עורך הסרט אינו ארכיאולוג אלא עתונאי. כמובן יתכן
שארכיאולוג יטעה ושעתונאי יאמר אמת. על כל פנים, סרט זה אינו מחקר מדעי.
אכן, הוא זה לא התקבל על ידי הקהילה המדעית.

ש: הסרט מסביר את קריעת ים סוף כתזוזה של לוחות טקטוניים שבעקבותיה המים
נעו אחורה ונוצר שטח אדמה בו אפשר היה ללכת.

ת: זו השערה. אין לכך הוכחה מדעית. יש הרבה תאוריות מדעיות על קריעת ים
סוף: רוחות מזרחיות חזקות, התפרצות הר געש שגרמה גלי צונאמי אדירים,
התפרצות הר געש שגרמה להיווצרות קרקע על פני הים, תופעת גאות ושפל אדירה.
אך כל אלה הן השערות לא מבוססות. ולתורתנו יש תאוריה אחרת.

ש: ומהי?

ת: נס.

ש: ודאי ...הסרט מראה גלגלי מרכבה שמצאו בקרקעית ים סוף, אמנם לא שלמים,
אבל הם מאותה תקופה של יציאת מצרים, ואז יש לשער שהם שרידים של רכבי מצרים
שטבעו בים.

ת: יתכן. ויתכן שלא. יכולות להיות סיבות רבות לכך שמרכבה טבעה בים. גם לא
מצאו שש מאות מרכבות אלא רק גלגל אחד או שנים. כל זה חלוש מאוד.

ש: גם מראים עצם של אדם שמצאו בקרקעית הים שעל פי D.N.A. היא של מצרי עתיק.

ת: אז מצרי פעם טבע שם. אין זו הוכחה. כל אלה הם סימנים זעירים מאוד, שאינם
מוכיחים על דבר עצום כקריעת ים סוף, נס הניסים.

ש: וכן ראיתי שרבנים שמצטטים חוקר בשם רונלד ויאט Ronald Wyatt ,שהביא
הוכחות מדעיות לתיבת נוח, מגדל בבל, סדום, קריעת ים סוף, הר סיני ועוד.

ת: דבריו הם לגמרי חסרי ערך, הוא אינו ארכיאולוג, ולא מדען. אמנם זה מלהיב
נוצרים פונדמנטליסטים רבים, אבל רוב הנוצרים המאמינים, בעצמם מודים שאלו
הבלים. דבריו לא פורסמו בכתב בכתב עת מדעי חשוף לביקורת מדעית.

ש: והוא לא יודע זאת?

ת: הוא טוען שזה מעשה שטן. הקיצור, הכל אצלו מאוד מעורפל, על גבול רמאות,
פסבדו-ארכיאולוגיה. שלא לדבר על כך שגם הארכיאולוגיה המקובלת אינה בהכרח
אמת, אלא הרבה מאוד השערות, שמשתנות עם הזמן. אך היא מתאמצת לברר הכל באופן
מדעי.

ש:בסיכום, אין לנו הוכחה מדעית על קריעת ים סוף.

ת: אינינו צריכים לכך. הרמב"ם מסביר באגרת שיש שלוש מקורות לידיעת האמת:
השכל, הנסיון והנבואה. גם השכל אינו מאה אחוז, וגם לא הנסיון, ולעומתם
הנבואה היא אמת מוחלטת, לא יפול צרור ארצה. גם הנסיון מוכיח, הרי היינו שם
במיליונים. וירא ישראל את היד הגדולה אשר עשה ד' במצרים וייראו העם את ד'.

- פורסם בשאילת שלמה 596

