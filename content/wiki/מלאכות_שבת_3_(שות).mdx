---
title: "מלאכות שבת 3 (שו\"ת)"
type: "שו\"ת"
---

\[מקורות ע"י הרב מרדכי ציון\]

**שטיפת כלים בשבת**

ש: האם מותר לשטוף כלים, אם יש לי אחרים?

ת: מותר לאדם לומר שרוצה לאכול דווקא באלה (שו"ת שבט הלוי ה לט. הג"ר יעקב
קמנצקי באמת ליעקב או"ח שכג ו).

ש: האם מותר לשטוף כלים של ארוחת שבת בשבת?

ת: רק אם נצרך לשבת, ואם הלכלוך מפריע, לשים בצד בשקית פלסטי סגורה (שו"ת
שאילת שלמה ד צ).

**שטיפת כוסות בישיבה בשבת**

ש: תלמיד אחד שאל: כתב בילקוט יוסף (ס' שכג): "ראוי להחמיר שלא להדיח הכלים
שאכל בהם שחרית, כל שיש לו בביתו מערכת כלים נוספת נקייה". האם יש לנהוג כן
גם בישיבה?

ת: מה שמדבר הג"ר עובדיה, זה בבתים פרטיים שמשתמשים בכוס אחת או שתיים. אבל
בישיבה, שכל הזמן משתמשים בכוסות, חייבים לשטוף בדיוק כמו ביום חול.

\[כמובן באופן המותר כגון לא עם ספוג וכו' – רשם מ"צ.\]

**ניטרול אזעקה בשבת**

ש: האם אזעקת רכב הופעלה בטעות בשבת, וזה מאוד מפריע, האם מותר לנתק?

ת: כן בשינוי. תרי דרבנן במקום הפסד של ריקון הבטריה. ביה"ל שטז ד"ה לצוד.
ועדיף על ידי קטן, מלאכה דרבנן לצרכו באקראי. שו"ע הגר"ז שמג.

**סלסול פאות בשבת**

ש: האם מותר לסלסל פאות בשבת?

ת: איסור בונה. שמירת שבת כהלכתה יד נח.

**הליכה בגשם בשבת**

ש: האם מותר ללכת בשבת בגשם? האם אין חשש סחיטה בנעלים, במיוחד מי שהולך
בשלוליות?

ת: מותר. אין סחיטה כמו של פירות, כי אין זה מהצומח ואינו זקוק זה משקים
הנסחטים. וגם אין איסור של מלבן, כי אינו פסיק רישא וגם זה מתעסק. וגם יש
אומרים שאין מלבן בעור.

**מקרר ושבת**

ש: מישהו פתח מקרר בשבת ונדלק האור, האם המזון שהוציא אסור משום מעשה שבת?

ת: לא. כי זה גרמא עם דבר שאינו מתכוון בפסיק רישא דלא ניחא ליה.

ש: מה לעשות אם נשאר אור דולק במקרר?

ת: אפשר לפתוח, אך לא לסגור. ראוי לבטל את האור לתמיד (עיין שו"ת אגרות משה
או"ח ב סח).

ש: מותר לפתוח מקרר בשבת?

ת: נעשה יותר ויותר מסובך עם ההתפחתות הטכנולוגית. לבדוק לפני שקונים
שהמקרר מתאים לשבת (עי' שמירת שבת כהלכתה י, יב. שו"ת אגרות משה או"ח ב
סח).

\[וסיפר הרב ראובן פיינשטיין שפעם בימי חול נכנס למטבח וראה אביו הגרמ"פ
שוכב על הריצפה, ופותח וסוגר דלת המקרר כדי ללמוד איך הוא פועל. וראה שו"ת
משנת רבי אהרן א ד, שהכריע הגר"א קוטלר שאסור לפתוח המקרר בכל אופן שהוא,
מכל מקום בשנים מאוחרות כשהתגורר באמריקה נהגו בביתו על פיו לפתוח המקרר
בשעה שאין חששות. אפס לעצמו כפה"נ החמיר גם הלאה. מספק אחד מבחירי תלמידיו:
פעם אחת בראש השנה שחל בשבת, רצה הגרא"ק בהפסקה ללכת אל מטבח הישיבה, והציע
לו ע"מ לקצר הדרך ושיוכל ג"כ לנוח מעט שיכנס לחדרו בפנימיה ויביא עבורו כוס
קפה. אולם הוא שאל מהיכן יקח חלב, וכשאמר "מן המטבח" סרב, ואמר שאינו רוצה
שיפתחו המקרר בשבילו בש"ק, כי לעצמו המשיך להחמיר בזה. אש התורה ח"ב עמ'
רמט הערה 49 – מ"צ.\]

**דלת עם פעמון**

ש: האם מותר בשבת לפתוח דלת ראשית של בית המחוברת באופן קבוע לפעמון מיני
המשמיע מנגינה כשפותחים את הדלת?

ת: בלית ברירה. פסיק רישיה דלא ניחא ליה באיסור דרבנן (שמירת שבת כהלכתה כג
מח).

**דלת חשמלית בשבת**

ש: מי שנקלע לבית מלון או לבית חולים בשבת, ויש שם דלת חשמלית, האם מותר
להיכנס אחרי מחלל שבת שנכנס?

ת: יש למצוא פתח חלופי או להיכנס אחרי מי שעובר בתפקיד רפואי או בטחוני. אך
אחרי מישהו אחר אסור להיכנס, בגלל הנאה מחילול שבת ויש בזה חילול השם.

\[שו"ת אגרות משה או"ח ב עז. אבל יש מתירים בשעת הדחק כשאין דרך אחרת כי
אין בזה הנאה ממלאכת שבת ממש, שפתיחת הדלת הוא רק הסרת מכשול. שמירת שבת
כהלכתה בשם הגרש"ז אוירבך יח סג - רשם מ"צ.\]

