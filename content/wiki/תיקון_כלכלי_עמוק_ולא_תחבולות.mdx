---
title: "תיקון כלכלי עמוק ולא תחבולות"
type: "מאמר"
---

## תיקון כלכלי עמוק ולא תחבולות

\[מ"מקור ראשון"\]

האדם שהצית את עצמו בהפגנת המחאה החברתית - לא זו דרכה של היהדות. זו שיטה
ידועה במזרח הרחוק שמקורה בכמרים בודהיסטים שכחלק ממחאה ורצון לשינוי
מציתים את עצמם. בוודאי זו לא דרכה של היהדות שאוסרת על האדם לפגוע בעצמו
בגופו או בנפשו. ומעבר לעצם האיסור, זו גם התנהלות מוטעית שאינה מקדמת ואין
לה השפעה אמיתית. כל המחשבה של קידום מחאה חברתית על ידי זעזועים היא טעות.
אי אפשר לנהל שום דבר בעולם וכל שכן כלכלה על ידי יצירת זעזועים חיצוניים.
מבחינה זו המעשה וכל האנשים שמביעים בו תמיכה חיים על פי סגנון של חשיבה
ומנטאליות מאגית החושבת שבתחבולות אפשר לפתור בעיות עמוקות. הניסיון האנושי
מלמד כי פתרון אמיתי ושלם של דברים וכל שכן בענייני כלכלה מצריך עמקות
מחשבה ותהליכים ארוכי טווח.

בנוסף לכך יש לציין כי מצבה של ישראל למרות הקשיים החברתיים של המעמדות
הנמוכים טוב בצורה משמעותית ממצבן של מדינות רבות אחרות בעולם. צריך לזכור
שבעולם שלנו יש 900 מיליון רעבים שאין להם לחם ועוד מיליארד וחצי איש שאין
להם מים נקיים לשתייה. לכן יחד עם המאבק הלגיטימי על שיפור תנאים וזכויות,
על כולנו לזכור לא לזלזל במה שיש במדינת ישראל. מבחינה זו מאד לגיטימי
להיאבק אבל אסור לשדר שיש קטסטרופה כי זה לא נכון.

בנוגע לקריאות לסוציאליזם שמושמעות בהפגנות המחאה, ודאי אנו בעד סוציאליזם
ובעד שוויוניות ותמיכה חברתית, - אלא מה לעשות והניסיון בעולם מראה
שהקפיטליזם הוא השיטה שבאמת מאפשרת רווחה כלכלית גם לעניים. הרי העשירם הם
מנוע הצמיחה של הכלכלה ולכן פגיעה בהם לא תביא לשיווין אלא תפגע בראש
ובראשונה דווקא בחלשים. גם אנשי המחאה צריכים מאד להיזהר שהמחאה שלהם לא
תוביל בסופו של דבר למשבר כלכלי בארץ שייפגע באלו שהם מסעיינים להם. בהקשר
לכך לצערי יש לציין כי השמאל בישראל הוא לא שמאל כלכלי אלא שמאל פוליטי
ודווקא הימין כולל הליכוד וכל שכן לדוגמא סיעת המפד"ל והבית היהודי הם אלו
שדואגים לשכבות החלשות.

כבר הגמרא דיברה על הקושי של ניהול העולם מבחינה כלכלית. היא מספרת על אדם
שמתה אשתו ולא היה לו כסף למינקת עבור תינוקו ולכן נעשה לו נס וצמחו לו
דדים. ביחס לכך אומרת הגמרא: "כמה קשים מזונותיו של אדם שנשתנו עליו סדרי
בראשית" (שבת נג ב). אבל לשאול למה באמת ד' לא שם לו על השולחן מאה מטבעות
זהב ובכך פותר לו את הבעיה. למה ד' הצמיח לו דדים שזה באמת מעשה משונה. על
כך עונה מרן הרב קוק כי ניהול כלכלת העולם הוא עניין כל כך עמוק וכל כך
מסובך עד שד' מעדיף לעשות נס ולא להתערב בו לשנות סדרע טבע (עין איה שם).
במילים אחרות אם אתה מדפיס כסף או לוקח כסף מאדם אחד ונותן לשני אז יש לזה
אין ספור השפעות ונזקים. לכן ד' העדיף לעשות נס ולא להתערב בנושא כל כך
מורכב. דברים אלו הם ממש מעשים שבכל יום. הרי ניהול כלכלי לא נכון גורם
לאינפלציה ולנזקים שפוגעים קודם כל בעניים.

ובחזרה למעשה ההצתה העצמית, אסור לנו לכן להיגרר למקומות מיואשים כאלו ויש
להודות על הטוב שכן יש. עלינו לזכור שאין פתרונות קסם ושזעזועים רק פועלים
מבחוץ לרגע אחד בצורה קוסמטית אבל הם לא משנים באמת. לכן מעבר לעצם האיסור
החמור שבמעשה, הוא לא הדרך הנכונה גם להובלת כל סוג של שינוי לא במדינת
ישראל ולא בעולם.

- פורסם בשאילת שלמה 237

