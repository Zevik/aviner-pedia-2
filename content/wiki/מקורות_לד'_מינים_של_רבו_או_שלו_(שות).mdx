---
title: "מקורות ל\"ד' מינים של רבו או שלו\" (שו\"ת)"
type: "שו\"ת"
---

מקורות ע"י הרב מרדכי ציון

הגר"א נבנצל כתב לי: "אם הם שווים בשאר דברים – שלו עדיף". הגר"ח קנייבסקי
כתב לי: "תלוי בכשרות". וראיתי בחשוקי חמד על מס' סוכה (עמ' רסה-רסו),
שנשאל הגר"י זילברשטיין: אדם היכול לצאת חובת ד' מינים באתרוג היפה של גדול
הדור, שיקבלו במתנה על מנת להחזיר, או באתרוג הפשוט שקנהו בכספו שלו, מה
עדיף? והשיב: כתב המ"ב (תרנח ס"ק לט) שמכיון שאין הכל יודעים להקנות כראוי
את הד' מינים, כתבו כמה אחרונים שמוטב לברך על שלו, אם יש לו כל ד' מינים
כשרים, אע"פ שאינם מהודרים כמו של חברו. \[ואם אין לו מוטב שיטול של חבירו
הכשרים משיטול של הקהל, כי י"א שבשל קהל לא יצא דשמא יש באחד מהם מי שאין
בדעתו להקנות חלקו לחבירו\]. אמנם סברא זו שייכת רק בד' מינים של אדם פשוט,
אך בנידוננו שרוצה ליטול ד' מינים מגדול הדור, שוודאי יודע להקנות, יתכן
שזה עדיף. אבל נראה שבכל זאת יתכן שעדיף ליטול את שלו. ראיה לכך מהא שאם
יכול אדם להתכפר על חטאו בקרבן ציבור, שזורקים דמו לפני ולפנים, אחת בשנה
ביוהכ"פ, ויכול גם להתכפר בקרבן פשוט, לכאורה היה מקום לומר שוודאי עדיפה
הכפרה של לפני ולפנים שדמו נזרק בין הבדים, ואין לנו כפרה גדולה מזו, ובכל
זאת כתב רש"י במסכת שבועות (ח, א ד"ה חלק להקל) וזה לשונו: "...שעיר הפנימי
קולא הוא, שיחיד מתכפר בקרבן ציבור שלא חסר בו ממון משלו", עכ"ל. הרי שקולא
היא להתכפר בקרבן שקדושתו עצומה ואעפ"י שנתן מחצית השקל אשר בו נקנה קרבן
זה, בכל זאת אחר ולא שולם באופן פרטי קל הוא קרבן זה. יש עוד להוסיף את מה
שכתוב בספרי האר"י ז"ל \[על פי הזוהר (פרשת תרומה קכח, א)\] שאם רוצה לקיים
מצווה מובחרת יש להוציא עליה כסף, כמבואר בכף החיים (תנד סק"מ). ויעוין מה
שכתב החיי אדם (כלל סח סעיף טז) שלא יעשה מצוות בחינם. אם כן, אולי יש
להעדיף את האתרוג שקנה בממונו, וצ"ע.

