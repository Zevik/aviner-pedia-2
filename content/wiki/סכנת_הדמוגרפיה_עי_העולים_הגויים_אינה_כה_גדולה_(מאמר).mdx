---
title: "סכנת הדמוגרפיה ע\"י העולים הגויים אינה כה גדולה (מאמר)"
type: "מאמר"
---

**שאלה:** ב"ה, נדחתה הצעת החוק שמרחיבה הגדרות הגיור מעבר להלכה. ובכל זאת
נשארת הבעיה: מה יהיה עם 330,000 עולי רוסיה שהם גויים על פי הלכה? מה
הפתרון? האם לא יותר טוב שהם יתגיירו באיזו דרך דחוקה ויהיו יהודים מאשר
יישארו גויים?

**תשובה:** ודאי לא. עתה לפחות המצב ברור ויודעים שהם גויים. אך אם יטלו את
השם יהודי כאשר הם באמת גויים, תהיה אנדרלומוסיה נוראה, כבר לא נדע מי
יהודי ומי גוי ונאלץ לנהל ספרי יוחסין.

אכן זו בעיה בלתי פתירה, וצריך אומץ להודות על כך. זה מה שמבדיל בין ילד
שלא מסוגל לקבל שיש לפעמים בחיים בעיות בלתי פתירות ותובע פתרון מידיי גם
אם הוא הרסני ובאמת אינו פתרון, - לבין מבוגר שמודה בכך ומוכן לקבל שיש
בעיות בלתי פתירות, ושיש להתאזר בתקוה שהן תיפתרנה בעתיד, לפחות חלקית.

יש לנו עוד הרבה בעיות כאלה, ויש לעמוד בגבורה, וכן בעבר היו לנו בעיות
נוראות ועם הזמן חלקן נפתרו.

באשר לבעיה שלנו: העתיד מציג בפנינו שתי אפשרויות. א. או שיתגיירו גיור אמת
על פי ההלכה ואז ברוכים הבאים בשמחה ובאהבה. ב. או שירצו להישאר גויים
וסופה של הארץ להקיא אותם, כאשר יעמדו מול קשיים ובעיות ויחפשו להם מזור
במקום אחר.

וכבר כתב מרן הרב קוק: "את הפסולת הגמורה תקיא הארץ, והנותר בה קדוש ייאמר
לו, ממש כמו שאין מזככים את המאכל מסיגיו הטבעיים לפני האכילה, כי אם
מוסרים את הדבר לכוח החיים" (אגרות הראיה אגרת פב).

כמובן אינינו יודעים מתי וכיצד תתבצע ההקאה הזאת. וכבר אמר הנצי"ב
מוולוז'ין שיש הקאה גסה, כגון קלגסי אויב, ויש גם הקאה עדינה, כשאדם מחליט
שלא טוב לו בארץ ולכן הוא עוזב אותה.

אכן, אם אנו מתבוננים בסטטיסטיקה, אנו רואים שמתבצעת לאטה הקאה עדינה. הנה
כמה מספרים.

א. אחוז הלא יהודים מקרב העולים מברית המועצות לשעבר: 30%. אחוז היורדים
שהינם מעולי ברית המועצות לשעבר: 30%.

ב. עולים מברית המועצות לשעבר מתחתנים רובם ככולם בקרב קהילתם. מקרב הנשים,
רק 13% נשואות לילידי ישראל. מקרב הגברים רק 3.7% נשואים לילידות ישראל.

ג. רמת הילודה של החילוניים היא 2.1%.רמת הילודה של עולי ברית המועצות
לשעבר, עבור נשים לא יהודיות היא 1.7%.

בסיכום, מספרם יורד.

אך כמובן, אנו מתפללים שיתגיירו כולם גיור אמיתי, וקדוש ייאמר להם.

