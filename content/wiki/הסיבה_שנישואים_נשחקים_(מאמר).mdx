---
title: "הסיבה שנישואים נשחקים (מאמר)"
type: "מאמר"
---

**שאלה:** אנשים מתחתנים מתוך אהבה גדולה, אך לצערנו, אהבה זו נשחקת אצל
רוב הזוגות. למה?

**תשובה:** זה כתוב בפרקי אבות: "כל אהבה שהיא תלויה בדבר, בטל דבר, בטלה
אהבה, ושאינה תלויה בדבר, אינה בטלה לעולם" (ה טז). אם אדם אוהב את אשתו,
כי היא יפה, ובמשך הזמן היא תהיה פחות יפה, או ימצא יפה הימנה, הוא לא יאהב
אותה. אם הוא אוהב אותה בגלל עושרה, ועושרה ייעלם, או הכסף כבר לא יעניין
אותה, אז גם אהבתה תיעלם. ואם הוא אוהב אותה בגלל שהיא חכמה, אולי חכמתה
תיחלש במשך הזמן, או שהוא כבר לא יתעניין בחכמה, אז כבר לא ירצה בה. ואפילו
אם הוא אוהב אותה בגלל שיש לה מידות טובות, מה יהיה אם מידותיה הטובות
תיפולנה. כמובן, יש לעמוד על המשמר, ולא לאבד את מידותיו הטובות, אך לצערנו
זה קורה, אך האם בגלל זה, הוא כבר לא יאהב אותה?! ומה נעשה ובאופן טבעי,
במשך השנים אדם מגלה חסרונות בבן זוגו שלא הבחין בהן מקודם. וכן, פעמים
רבות קשיי החיים גורמים לנפילות מוסריות. וכפי שאמרנו, אדם צריך להיות
גיבור, אבל בן זוג נחלש, אין זו סיבה לחדול מאהבתו.

אבל, אם האהבה אינה תלויה בדבר, אז למה אוהבים? בלי סיבה, חינם, לשם שמים.

זה נראה מוזר, אבל זה פשוט. לא בגלל שאשתו של אדם היא יפה, הוא אוהב אותה,
אלא להיפך, בגלל שהוא אוהב אותה, היא נראית בעיניו הכי יפה בעולם. בגמרא
כתובות: כלה נאה וחסודה. אמרו בית שמאי: ואם היא חגרת או סומא?! מדבר שקר
תרחק! אמרו בית הלל: לעולם תהיה דעתו של אדם מעורבת עם הבריות (יז א).
כלומר, יכנס לתוך ראשו של החתן. מסביר המהר"ל, לא בגלל שהיא יפה הוא אוהבה,
אלא להיפך, בגלל שהוא אוהבה, היא יפה בעיניו, ולא אכפת לו שהיא חגרת או
סומא (נתיבות עולם, נתיב האמת).

וכן, בגלל שהיא אוהבה, אז הוא רואה אותה חכמה, עשירה ובעלת מידות.

כלומר, זה ההבדל בין אהבה פסיבית לאהבה אקטיבית. באהבה התלויה בדבר, האדם
מגיב בעולמו הפנימי כתוצאה של רושם שבא מבחוץ, לכן הוא עלול לשינויים.

לעומתה,אהבה שאינה התלויה בדבר היא יצירתית. כיון שהוא אוהבה, הוא יוצר
מחשבות לראות אותה כאהובה.

- פורסם בשאילת שלמה 559

