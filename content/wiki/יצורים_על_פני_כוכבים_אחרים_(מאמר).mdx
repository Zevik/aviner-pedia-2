---
title: "יצורים על פני כוכבים אחרים (מאמר)"
type: "תורה ומדע (מאמרים)"
---

יצורים על פני כוכבים אחרים

שאלה: האם ישנם יצורים חיים על פני כוכבים אחרים?

תשובה: כתב הרמב"ם באיגרת לחכמי מונטפליר, שישנן שלוש דרכים אפשריות בכדי
לבחון נושא מסוים:

א. נבואה.

ב. הוכחה שכלית.

ג. ניסיון.

בתורה ובנביאים לא כתוב בנושא זה דבר, לא לכאן ולא לכאן. זה אינו מפליא,
משום שהתורה איננה ספר מדע, אלא ספר המדריך אותנו מהו טוב ומהו הרע. כדי
להכיר מציאות, ניתן לנו שכל מדעי, שאף הוא מתנה אלוהית, ואף תוקנה ברכה על
ראיית איש מדע. אין לנו דבר נגד הכרה באפשרות של הימצאות עולמות נוספים,
כפי שמזכיר רבי חסדאי קרשקש בסוף ספרו אור ד', אך אין לנו הכרעה מפורשת
בנידון. כמו כן, גם לשכל המדעי – מחקרי - תאורטי אין הוכחות מכריעות. לכן,
נשארה דרך הבדיקה ע"י הניסיון.

וראו זה פלא, כבר למעלה מחמישים שנה מדברים על עב"מים וחייזרים. מאות אלפי
אנשים העידו וסיפרו על ראיית גרמים כאלה או אחרים, ובכל זאת אין להצהרותיהם
ערך מדעי. מדוע? כי באף מוזיאון בעולם לא מונח עב"ם או חלק ממנו, חלק
שיאפשר למדענים לחקור אותו. אחד מחוקי המדע קובע שאי אפשר לסמוך על הצהרתו
של מדען אחד, אלא כל ניסוי חייב להיות הדיר בר-בדיקה. כלומר, ניסוי צריך
להיות ניתן לביצוע על ידי כל מדען שבעולם, היכול לקבל הנחות קודמות או
להוכיח בטלותן.

הוקמו ועדות רבות לחקור את עדויות האנשים הטוענים שראו חייזרים, והסבירו
אותן באופנים שונים כגון כלי טיס, טיל, בלון פורח מטאורולוגי, עפיפון, מטוס
או מסוק בערפל, מכשירים צבאיים סודיים, תופעות אסטרונומיות, כוכב שביט, ירח
בערפל, זוהר הצפון, עננים נמוכים, רכב על הר מרוחק בערפל וכן הלאה.

המדע ביקורתי: המדע אינו מקבל דבר ללא הבאת ראיה, אך גם אינו דוחה שום דבר
על הסף.

כבר חמישים שנה חוקרים, ואין בידינו מאומה. בכל זאת, העניין אינו יורד מסדר
יומם של אנשים, עדים למאות ולאלפים. גם הז'אנר הספרותי שבתחום זה, לא נס
לחו.

בזמן הטיסה הראשונה של האמריקאים לירח, התחוללה מחלוקת סוערת האם יש חיים
על פני כוכבים אחרים. האדמו"ר מסטמאר, הג"ר יואל טייטלבוים, אמר בוודאות
שאין חיים על פני כוכבים אחרים, וראייה לדבר, שאם ישנם יצורים על פני
כוכבים אחרים, הרב מפוניבז' – הג"ר יוסף שלמה כהנמן, שהיה מגייס כסף מוצלח
מאוד לישיבתו בבני ברק, כבר היה נוסע לשם לגייס כסף... (ס' בונים של ר'
חנוך טללער עמ' 352)

אנו צריכים להתרגל לידיעה שהתורה איננה ספר מדע. התורה אינה עוסקת בשאלה
האם ישנם חיים על פני כוכבים אחרים. הנושא שלה הינו כיצד אדם צריך להתנהג
בעולם הזה. המדע בא לתאר את העולם, לעומת זאת, התורה לא באה לתאר את מה
שיש, אלא את מה שצריך להיות (המהר"ל בס' נתיבות עולם - נתיב התורה, נתיב
יד).

