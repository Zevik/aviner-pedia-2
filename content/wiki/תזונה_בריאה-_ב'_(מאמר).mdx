---
title: "תזונה בריאה- ב' (מאמר)"
type: "מאמר"
---

מזון בריא - הוא הכלל השני של הרמב"ם. כמובן, אם אכלת פעם משהו לא בריא, לא
עברת על איסור תורה. אבל מידה טובה לאכול מזון בריא, היא מצוה מן התורה. על
אלכוהול אין מה לדבר אבל שלושת המזיקים הגדולים הם: שומן מן החי, סוכר
ומלח. לכן מעט במזון תעשייתי מעובד שהוא מלא מאלה ומעוד תוספי מזון כגון
צבעי מאכל, חומרי טעם וחומרים משמרים, מה גם שהוא מאבד סיבים, מינרלים
וויטמינים.

הימנע משומן מן החי. שומן מן החי המכונה שומן רווי, ביוצרו כולסטרול, גורם
למחלות לב וכלי דם, תעוקת חזה ושבץ, שהם המחלה הקטלנית ביותר בארצנו ובשאר
ארצות מפותחות. הוא נמצא בבשר בקר, דג, שמן, ביצים, חמאה, גבינה שמנה,
גבינה קשה, שמנת וקצפת, וכמה שומנים צמחיים כגון שמן קוקוס ודקלים.

הוא גם נמצא כתוסף למזון לא מעובד: נקניק, נקניקיה, המבורגר, עוגות,
עוגיות, גלידה, חטיפים, צ'יפס, מרגרינה, מיונז, שוקולד. ומזון מטוגן בשמן
גרוע יותר מסתם שמן. אלא אכול שומן מן הצומח, שמן זית, אבוקדו, אגוזים,
חמניות, שומשום, טחינה, סויה, מרגרינה קלה, חלב דל שומן, דג רזה, עוף בלי
עור. חלבונים מן הצומח: חיטה מלאה, דגנים מלאים, אפונה, שעועית, אגוזים.
וכל אלו, כמובן, במידה נכונה.

הימנע מסוכר "לא יאכל אדם הדברים הרעים לגוף אף על פי שהם מתוקים לחיך"
(דעות ג ב). הגוף אינו פנוי לכמויות אדירות כאלה. מערכותיו קורסות וגם
הסוכר נאגר בצורה של שומן. וגם גורם לעששת שיניים. האויב הגדול הזה הוא
כמחבל הנמצא בכל מקום: עוגות, עוגיות, ופלים, גלידות, חטיפים, ממתקים,
שוקולד, ממרח שוקולד, משקאות ממותקים, כאשר כל כוס מכילה חמש כפיות סוכר,
אגב, גם משקאות קלים דיאטטיים עם ממתיקים מלאכותיים אינם בריאים. שתה מים
ובמשך הזמן תרגיש כמה הם טעימים. בינתיים תוסיף מים למשקאות בהדרגה. היזהר
גם מסוכר חום, הוא מזיק כמעט באותה המידה, גם דבש. פירות מתוקים ודאי
טובים - אבל במידה.

הימנע ממלח. גם הוא מזיק: לחץ דם, שבץ מוחי, מחלות כלי דם וכליות. גם הרעל
הזה נמצא בכל מזון מעובד: קרקרים, אטריות, אבקת מרק, מוצרים תעשיתיים
שונים, ירקות משומרים, נקניקים, רוטב סויה, מיץ משומר, זיתים וחמוצים במלח,
מטוגנים בשקיות, פיצוחים מלוחים, סרדינים, גבינה מלוחה, דג מלוח. כדי
להטעות את הצרכנים לא רשום על האריזות מלח אלא נתרן. וזאת לדעת: 1 גרם נתרן
= 2.5 גרם מלח. בקיצור, הוא נמצא כמעט בכל מקום, ועל זה עוד מוסיפים מלח
בישול ומלח שולחן. לכן כמה שאתה יכול, קנה מזון דל מלח, ואל תזרה עוד מלח
על הפצעים.

אכול סיבים. כתב רבינו הגדול הרמב"ם שאחד מגורמי הבריאות לאדם הוא ש"מעיו
רפין" (הלכות דעות ד יד), כלומר פעילות מעיים תקינה. לכן אכול סיבים, החומר
הנוקשה שבמזון שאינו מעוכל, יוצר נפח ומסייע לפעילות מעיים. הוא נמצא
בפירות, בירקות ובקליפות. וכן, אל תאכל קמח לבן שאין בו מינרלים, אין בו
ויטמינים, אין בו סיבים ולכן הוא קשה לעיכול, גם משביע פחות. אכול לחם מלא,
אורז מלא, דגנים מלאים.

אכול פירות. יש בהם סיבים המסייעים לפעילות מעיים. אבל גם פירות - במידה!
זכור: סוכר!

אכול הרבה ירקות, במיוחד ירקות חיים, ירקות וסלטים, טריים או מאודים קל.
לפחות פעמיים ביום. הם עתירי סיבים וויטמינים, ודלי קלוריות.

שתה מים. שתה הרבה, כמה ליטרים בכל יום. חוסר מים גורם למחלות רבות. עודף
מים מעולם לא הזיק. שתה גם כאשר אין לך תחושת צמא. מים גם מסייעים לעיכול.
כמובן, התרחק ממשקאות: אלכוהול, קפה, תה, ומשקאות ממותקים.

תזונה מאוזנת. אלו כמה עצות על רגל אחת, ואידך זיל גמור. קנה ספר על תזונה
נכונה ולמד בו. אל תמציא דיאטות אלא התייעץ עם דיאטן/נית מקצועיים שבקופת
חולים. וגם בצע בדיקות תקופתיות.

הרי התפריט חייב להיות מגוון ולכלול את כל ששת מרכיבי המזון החיוניים: כל
המינרלים, כל הויטמינים, סיבים, פחמימות, שומנים וחלבונים. לא יותר מדי ולא
פחות מדי.

שמא תאמר: אז נלך לחיות במנזר של סגפנים! לא. לא אמרנו לעשות מהפכה מהיום
למחר, אלא קמעה קמעה. הורד בהדרגה שומן מן החי, סוכר ומלח. התרגל לפירות
ולירקות. ואת ילדיך חנך מראשית הילדות להרגלים טובים.

בהדרגה נלמד להרגיש את הטעם הנפלא של המאכלים הפשוטים שברא ד' בעולמו.

