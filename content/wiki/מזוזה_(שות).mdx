---
title: "מזוזה (שו\"ת)"
type: "שו\"ת"
---

\[מקורות ע"י הרב מרדכי ציון\]

**נישוק מזוזה**

ש: האם יש חובה הלכתית לנשק מזוזה?

ת: לא. אלא זו חיבת מצוה ככל חיבת מצוה (קצשו"ע יא כד. ברכי יוסף יו"ד רפה
בשם האריז"ל. עי' מ"ב תעז ה).

**זוגיות**

ש: יש לנו בעיות בזוגיות, כדאי לבדוק המזוזה בחדר השינה?

ת: כדאי לפנות ליועץ נישואים. כמובן טוב לבדוק כל המזוזות מידי פעם כדי
לקיים המצוה כתיקונה (עי' פירושו של הרב על קצשו"ע סוף סי' יא. נר באישון
לילה 188).

**הורדת כל המזוזות בבת אחת**

ש: האם מותר להוריד בבת אחת את כל המזוזות לכמה ימים כדי לשלוח אותם
לבדיקה?

ת: לא. כדי לגור שם, חייבים להיות כל המזוזות. לכן להוריד מזוזה אחת לבדיקה
ולשים חדשה במקומה, וכן הלאה (פתחי תשובה יו"ד רפה א).

**מזוזה על ידי אשה**

ש: האם אשה יכולה לקבוע מזוזה?

ת: כן. כי חייבת במזוזה. שו"ת דעת כהן קסט. שו"ת יביע אומר ג יו"ד יח.

**מזוזה לגוי**

ש: עובדה זרה שגרה בביתנו האם צריך מזוזה לחדרה?

ת: כן. היא נכללת. ערוך השולחן רפו ג. זה נקרא חובת הדר ב א.

**מזוזה לגויים**

ש: מותר למכור מזוזה לגויים?

ת: מותר אך עדיף שלא כי זה קדוש. רדב"ז על רמב"ם מלכים בענין גוי שמקיים
מצוות.

\[פעם יו"ר הכנסת ישראל ישעיהו את הגר"ע יוסף, האם מותר לתת ספר תורה לגוי
מחסידי אומות העולם? והשיב שדעתו לאסור מחשש שיזלזלו בו, ואפילו ספר פסול
אסור לתת, ויש בזה גם גניבת דעת, אבל הביא שם פוסק מסוים שאמר שמזוזה אפשר
לתת. שו"ת יביע אומר י יו"ד נח בהערות לשו"ת רב פעלים ח"ד אות טז – מ"צ.\]

**מזוזה למעלית**

ש: האם צריך מזוזה בפתח מעלית?

ת: יש מחייבים כי מוביל לקומות השונות. חובת הדר ה יא. יש אומרים שאפשר
להקל כי אינו דירת קבע. שו"ת מנחת יצחק ד צג.

**מזוזה בחדר הכביסה**

ש: האם יש לשים מזוזה בחדר כביסה?

ת: כן אם יש בו 4 מ"ר, שהרי הוא ראוי לדירה (חובת הדר פ"ב הערה כב).

**מזוזה במשרד**

ש: האם יש להתקין מזוזה במשרד. הרי לא גרים שם?

ת: כן, כי אוכלים ושותים (חובת הדר ג ח).

**מזוזות**

ש: אם אני שוכר דירה וקבעתי מזוזות שלי, אני יכול לקחתם כשאני עוזב?

ת: לא. אבל א. אפשר לקחת את בתי המזוזה. ב. אפשר להחליף את המזוזות בפשוטות
כשרות. ג. אפשר לתבוע תשלום – אם יסכימו לשלם. ד. אם הדייר שם שלו, אפשר
לקחתם ולשים בדירה חדשה (שו"ת שאילת שלמה ב רעג. פירוש הרב על קצור שו"ע יא
כב).

**מזוזה לגוי**

ש: האם לתת מזוזה לגוי כדי שיתרפא?

ת: לא. עיין רמב"ם הלכות מזוזה ה ד. ו יג.

**מזוזה עם דבק**

ש: מותר לקבוע מזוזה עם דבק במקום מסמרים?

ת: כן. בתנאי שזה מחזיק חזק ולא מתנדנד. שו"ת יחוה דעת (א נח. וסיפר הג"ר
צבי שכטר שראה שבבית קיץ של הגרי"ד סולוביצ'יק היו המזוזות שלו מדובקות
בנייר דבק. נפש הרב עמ' רמא – מ"צ).

**שתי מזוזות**

ש: האם אפשר לשים, במקרה של ספק, שתי מזוזות בשני הצדדים של אותה דלת?

ת: לא. חוכא ואטלולא (חובת הדר א ב).

**מזוזה שנפלה**

ש: האם מזוזה שנפלה נפסלה בכך?

ת: לא.

**מזוזה במחסן**

ש: האם מחסן צריך מזוזה?

ת: אם יש שם שימושי דירה (חובת הדר ב ג-ד).

**מזוזה בדואר**

ש: האם מותר לשלוח מזוזה בדואר, שהרי זורקים את החבילות וזה בזיון?

ת: זה לא בזיון, כי זו הדרך שם, כולל דברים חשובים (וכן הגרי"ש אלישיב. קב
ונקי סי' שע).

**צביעת משקופים**

ש: כשצובעים משקופים מה לעשות עם המזוזה?

ת: להדביק נייר דבק כדי להגן. אם מורידים את המזוזה לזמן קצר, לא צריך לברך
כשמחזירים אותה (קצשו"ע יא ז).

**מזוזה בפתח גינה פרטית**

ש: האם לקבוע מזוזה בפתח גינה פרטית?

ת: כן, אם יש שער (שו"ת שאילת שלמה ד רלח).

**מזוזה בדירה שכורה**

ש: אני נכנס לדירה שכורה ויש לי ספק אם המזוזות כשרות. האם עליי להחליפן?

ת: להחליף בשלך בלי לבדוק אותן, ולהחזיר אותן כשתצא.

**בדיקה**

ש: האם מותר להוריד מזוזות לבדיקה ולהשאיר את הבית בלי מזוזות כמה ימים?

ת: צריך אחרות בינתיים (חובת הדר א ח).

**ברכת הבית א**'

ש: אמרו לי ש"ברכת הבית" היא מהברית החדשה. זה נכון?

ת: היא מהסופר רודיאר קיפלינג כמדומני, אך לא לשים. לנו יש מזוזה על פי דבר
ד'.

**ברכת הבית ב**'

ש: מהו הנוסח הנכון של ברכת הבית?

ת: אף נוסח. רק מזוזה.

