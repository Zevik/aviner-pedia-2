---
title: "פרסום טיסות לחו\"ל (מאמר)"
type: "מאמר"
---

## פרסומות על נסיעות לחו"ל בעלוני שבת

שאלה: האם מותר לפרסם בעלוני השבת פרסומות על טיולים לחו"ל? – הרי ע"פ
ההלכה מותר לצאת לחו"ל רק במקרים מסויימים.

תשובה: וודאי שזה אסור. אסור לנסוע לטייל בחו"ל. מותר לצאת לחו"ל זמנית
לצורך פרנסה, על מנת ללמוד תורה באופן זמני, או לצורך חתונה. אך לא לצורך
טיול. כמובן איננו זורקים אבנים על מי שמטייל בחו"ל, אבל לעודד זאת על ידי
פרסום, זה עניין אחר.

יש לנו סבלנות רבה לאנשים שאינם שומרים את התורה כולה, אך אין לעודדם
בדרכם. אני זוכר שבאחד העלונים היה מאמר של הראשון לציון, הרב מרדכי אליהו,
בו אסר לנסוע לחו"ל לטיול. באותו עמוד למטה היו פרסומים על טיול בחו"ל.
סתירה באותו הדף.. אמרו בעלי העלון: אין שום סתירה. זו מחלקת הלכה וזו
מחלקת פרסום. לא השתכנעתי מהתשובה.. איך מותר לפרסם דברים אסורים?

יש עלונים שאינם מפרסמים על טיולים לחו"ל, כמו 'באהבה ובאמונה' ו'מעייני
הישועה', ועוד. צריך לדעת שבגלל זה הם מפסידים כסף, כי העלונים הללו
מתקיימים על ידי הפרסומות. ישנן חברות המארגנות נסיעות לא רק לחו"ל, אלא גם
בארץ. אבל הם אומרים: או שתפרסמו הכל, או שום דבר. ב"ה, בצע כסף לא משכנע
את בעלי העלונים.

- 

פורסם בשאילת שלמה 94

