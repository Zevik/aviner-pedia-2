---
title: "פרס נובל - חשוב?"
type: "מאמר"
---

## פרס נובל

שאלה: כיצד יש להתייחס לפרס נובל, שהוא פרס הניתן על ידי גויים? בכלל, כיצד
עלינו להתייחס לפרסים שונים המוענקים על ידי גויים? האם מה שסרט מסוים נבחר
על ידי גויים וקיבל מידם פרס אוסקר הופך אותו לטוב ואיכותי אף עבורנו?

תשובה: לא. הגויים אינם קובעים עבורנו מה אמת ומה אינו אמת, ואינם מחליטים
מהו סרט טוב ואיזה אינו טוב. התורה היא המבררת אם סרט הינו סרט טוב, נקי,
כשר ומביא ברכה, ובעבור זה קיבלנו תורה.

אמנם כתוב: 'תורה בגויים אל תאמין, חכמה בגויים תאמין' (איכה רבה ב, יג).
אכן, הגויים מבינים בענייני מדע כגון במדעי הכימיה. עיין במהר"ל בנתיבות
עולם נתיב התורה פרק יד, שהאריך בהבחנה בין התורה ובין החכמה. המדעים
עניינם הכרת המציאות, בזה הגויים מבינים. לעומת זאת, תורה עניינה מה צריך
להיות, ומה נכון להיות. בזה אנחנו מבינים ובתחום זה אנו צריכים לאשר האם
עניין מסוים נכון או לא נכון.

שאלה: מדענית ישראלית ממכון ויצמן זכתה בפרס נובל בעולם בתחום הביו כימיה.
מה זה אומר לגבינו? האם צריך לשמוח?

תשובה: ודאי יש לשמוח. אמנם הרבה יהודים זכו בפרסי נובל, אך עכשיו איננו
מדברים על יהודים, אלא על מדינת ישראל. זה סימן שעם ישראל חוזר לארץ ישראל.
אנו מתחזקים בתורה, ומתחזקים גם בענייני חול שאף הם נצרכים.

הרי ד' החליט על תחית עמו. חזינו בשיבת ציון, בבנין הארץ, הקמת המדינה
והצבא. לכן, יש צורך בענייני חול. כמובן, לא די בחול ומעל לחול קיים הקודש,
אבל חול גם הוא חשוב ונצרך. יחס החול והקודש הינו כיחס הגוף והנשמה. הגוף
זקוק לנשמה והנשמה זקוקה לגוף. עיקר העיקרים היא הנשמה, אבל יש גם צורך
לחזק את הצד הגשמי והמעשי של תחית האומה.

- 

נלקח משאילת שלמה 93

