---
title: "פרשת אמור - להיות רודף שלום"
type: "מאמר"
---

## פרשת אמור - להיות רודף שלום

\[עריכה: יוסף אברמסון\]

נושא הכהונה בפרשת אמור ניתן לבאר מהמשנה: "הוי מתלמידיו של אהרן, אוהב
שלום ורודף שלום, אוהב את הבריות, ומקרבן לתורה" (אבות א יב).יש כפילות
במשנה בביטויים: אוהב שלום ורודף שלום. מסביר המהר"ל בפירושו לפרקי אבות
(דרך חיים): יש אדם האוהב שלום ובכל זאת נקלע למחלוקת בגלל סיבוכי המציאות,
שלא באשמתו. לכן צריך להיות גם רודף שלום. אדם לא יכול לומר שלא אני גרמתי
לאש הסכסוך. שמי שהכניס את הערמונים לאש הוא יוציא אותם. לא נכון. ההוכחה
היא כי משה רבינו הלך לקרוא לדתן ולאבירם למרות שהם יזמו את המחלוקת. הם
סרבו לבוא ואי-אפשר בכח.

אותו הדבר בין אדם לחבירו ובין איש לאשתו. יש תמיד קשיים, מתחחים וויכוחים.
לא צריך להיות עקשן ולחכות שהאחר שפגע יבוא לבקש סליחה. על זה נאמר, כפי
שכתוב באוטובוס, "אל תהי צודק תהיה חכם". מי יעשה את הצעד הראשון? אשרי מי
שיעשה את הצעד הראשון.

- פורסם בשאילת שלמה 386

