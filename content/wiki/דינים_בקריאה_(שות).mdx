---
title: "דינים בקריאה (שו\"ת)"
type: "שו\"ת"
---

\[מקורות ע"י הרב מרדכי ציון\]

**מקום לא נכון בקריאה**

ש: הראה בעל הקריאה לעולה מקום לא נכון, האם עליו לברך שוב?

ת: לספרדים לא. שו"ע או"ח קמ ג. וגם לאשכנזים לא, אם ידע מה יש לקרוא אך לא
התבונן מה בעל הקריאה מראה לו. פס"ת שם.

**קריאת התורה**

ש: בזמן קריאת התורה, הייתי באמצע שמונה עשרה. האם עליי להשלים?

ת: לא. זה חובת הציבור (ביאור הלכה קכד. שו"ת אגרות משה או"ח ד כג. שו"ת
יביע אומר ד יו"ד לא. מעשה איש ג קכא-קכב).

\[דלא כרבי חיים מבריסק הסובר שקריאת התורה היא חובת היחיד (עיין נפש הרב
קל. דברי הרב קנא-קנב. ליקוטי הגר"ח כה-כו).

ונשאל בשו"ת דברי חכמים (עמ' מה): העומד באמצע תפילתו, והציבור אוחזים
בקריאת התורה, האם ראוי להפסיק בכדי לשמוע קריאת התורה? ומביא מהגרח"פ
שיינברג, הגרי"ש אלישיב והגר"י קמנצקי שאין להפסיק התפלה לשמיעת קריאת
התורה – רשם מ"צ.\]

**לימוד תורה בין עליות**

ש: האם מותר בשעת קריאת התורה ללמוד תורה בשקט בין עליה לעליה?

ת: כן.

\[ולהגרח"פ שיינברג היה סדר לימוד מיוחד בשעת קריאת התורה בין גברא לגברא,
שבו היה לומד בספר ערוך השולחן ומדי שנה היה מסיים כמה חלקים בסדר זה.
חוברת 'אוהב ימים' 10 – רשם מ"צ.\]

**קריאת התורה בכלא**

ש: תשעה אסירים שיש להם ספר תורה ויש ביכולתם לצרף עשירי למנין (כגון רב
בית הסוהר) באחד מימות השבוע, האם מותר להם אז לקרוא את כל הפרשה עם שבעת
הקרואים בברכותיה, מכיון שאפשר לומר שבטל כאן הטעם ש'אין מוסיפים על השלשה
משום בטול מלאכה' (כדברי המ"ב קלה ס"ק ב-ג)?

ת: הסברה נכונה, אבל הפוסקים לא חילקו.

\[וראיתי אח"כ בס' וישמע משה (ח"ב עמ' סז) שנשאל הגרי"ש אלישיב: יש בית
סוהר באמריקה שרק פעם בשבוע מקבלים ספר תורה לקרוא בפני האסירים לזמן
מסויים, ואח"כ מחזירים את הספר תורה. ונפשם בשאלתם, האם מותרים לקרות בספר
תורה ביום שמקבלים אותו כל פרשת השבוע, כיון שביום השבת לא יוכלו לשמוע את
הפרשה מתוך השבוע? הג"ר אלישיב הבין שהשאלה היתה לעניין להוסיף על הקרואים,
והשיב: התקנה היתה לקרות שלוש קרואים כמנהג שלנו, ולא יוסיפו על הקרואים,
ואם יוסיפו על מניין הקרואים ויברכו יותר מג' עולים, וזה יהיה ברכה לבטלה.

ונשאל עוד: האם מותר להם לקרות בג' קרואים כל סדר הפרשה, דהיינו שהעולה
השלישי יסיים כל סדר הפרשה. או נימא דהיות ואין מוסיפים על מניין הקרואים
משום טירחא דציבורא וביטול מלאכה, כמו כן אין להוסיף על הפסוקים שחייבים
לקרות, שהרי גם בזה שייך טירחא דציבורא וביטול מלאכה?

והשיב: "דמותר להם לקרות כל הפרשה, דבבית הסוהר ליכא טעמא דביטול מלאכה,
דהרי אין להם מלאכה במשך היום" – רשם מ"צ.\]

