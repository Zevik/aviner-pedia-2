---
title: "אל תשכח את האדם - השלטון הסיני מתעלל ברבים מנתיניו"
type: "מאמר"
---

## מדוע השלטון הסיני מתעלל ברבים מנתיניו?

\[אתר "מעריב"\]

נשיאנו נוסע לסין לביקור ממלכתי חגיגי. ומצד שני הוא אמר: "חג הפסח הוא חג
אדיר מפני שיציאת מצרים עוד לא הסתיימה,יש עדיין עבדות בעולם". לצערנו,
ביחס לסין, אמירה זו היא לעג לרש, כי כבר שנים רבות השלטון הסיני רודף את
אנשי הפאלון-גונג או פאלון-דאפא, בצורה מאוד אכזרית, בטענות שונות שזו כת
מסוכנת לחברה. אך ממה שחקרו האו"ם וארגונים שונים לזכויות האדם, עולה שזו
קבוצה תמימה אשר מטרתה בריאות הגוף והנפש של האדם, בעזרת כל מיני תרגולים
מקובלים בסין שנים רבות. אנשיה עורכים תרגילים שונים של תנועות עדינות
ואיטיות וכך מטפחים מידות טובות של אמת, חמלה וסובלנות, דאגה לזולת לפני
הדאגה לעצמו, לא להתנזר מן החברה אלא לישא בעול עם כולם, להיות אחראי כלפי
משפחתו וחבריו. התרגול הוא עממי וחינם ואף לא מתקבלות תרומות. אין טקסים
דתיים כלשהם או טקסים אחרים פורמליים. כל החומר ביחס לפאלון-גונג או
פאלון-דאפא נגיש באינטרנט בכל השפות, ועד היום לא נשמע שזו כת מניפולטיבית
ומזיקה.

בהתחלה, השלטון הסיני מאוד העריך אותם והעניק להם פרסים שונים. אך כאשר
מספרם הלך וגבר לעשרות מיליונים, השלטון החל לחשוש מעוצמתם ופתח ברדיפתם:
כתבות גנאי, מעצרים, הוצאתם מחוץ לחוק, החתמת כל סיני שהוא נגדם, גירושם
מבתיהם ועוד. השלטון פרסם אירוע של הצתה עצמית וטען שמעודדים התאבדות אך
התברר שכל האירוע היה מבויים. השלטון מכניס אנשים למחנות ריכוז בהם הם
מקבלים מכות חשמל, קשירה בתנוחות קשות למשך שבועות, האכלה בכפייה של חומצות
באמצעות החדרתן דרך האף, התעללות מינית בנשים ועוד. כך נאנקים כמות עצומה
של אנשים, רבבות רבות מאד במחנות רכוז המכונים "חינוך מחדש", ושם הם סובלים
התעללויות פיזיות ונפשיות קשות ביותר, הינם מעונים מושפלים ומדוכאים.

יתר על כן, כורתים להם איברים לשם השתלה, אחרי הרדמה חלקית, ומשליכים גופת
האדם חצי מת להשמדה. כל אלה מזכירים לנו את רדיפותינו לאורך הגלויות
ובמיוחד בזמן השואה.

יש בסין עוד עוולות רבות, עקירת מליונים של אנשים מביתם באכזריות ללא שום
פיצוי מהיום למחר, רציחת מתנגדי המשטר. מעריכים שכ-80 מליון אנשים נרצחו
מאז שהמפלגה הקומוניסטית עלתה לשלטון. ובתוך מסכת הרשע הזו, תופסת מקום
נורא אותה קצירת איברים לשם סחר איברים להשתלה, מפני שהיא נעשית בשותפות
אנשים מן המערב שבאים לקנות אותם איברים ועושים את עצמם כאילו לא יודעים
וכאילו לא רואים.

רבנים גדולים אסרו לקנות שם, כגון הגרי"ש אלישיב, וכן קופת חולים כבר לא
מממנת. אך לא די בכך, אלא שומה עלינו למחות נגד תופעה זו הפוגעת במספר גבוה
בהרבה מעשרת אלפים קרבנות לשנה - לא ברור עדיין כמה.

ודאי עניי עירך קודמים, ודאי טרם תקננו את עצמנו ויש לנו עוד עבודה רבה
במדינתנו. אך אין האחד בא על חשבון השני. אל תשכח גם הסינים, הם בני אדם
בצלם אלהים.

ודאי, אנו עם קטן ואין ביכולתנו לתקן את כל העולם, אך חייבים אנו למחות,
והניסיון מראה שלמחאתנו יש השפעה רבה.

שלש פעמים ביום, אנו מסיימים תפילתנו בדאגה לכל המין האנושי "לתקן עולם",
"להפנות אליך כל רשעי ארץ".

"ורחמיו על כל מעשיו".

- פורסם בשאילת שלמה 329

