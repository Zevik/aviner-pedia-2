---
title: "שיר למילואימניק"
type: "מאמר"
---

## שיר למילואימניק

\[הרב שלמה אבינר\]

זהו שיר למילואימניק

וגם לאשתו אשר רוחה מלווה אותו תמיד.

כמובן, גם את החייל הסדיר אנו אוהבים מאד

אבל זהו שיר אחר

---

למג"ד יש מפעל ביסקוויטים

המ"פ הוא מהנדס כימיקלים

המ"מ הוא חקלאי בעמק

והרס"ר מוכר פלאפלים

הסמל סוכן ביטוח

המ"כ מורה לחשבון

החייל הפשוט עורך דין בבית חרושת לסבון...

וכל אלה חיילים מעולים

היודעים להילחם במסירות ובכישרון.

מזמן הם לא עסקו במלחמה

אבל זה כמו רכיבה על אופניים - לא שוכחים.

וכל החבר'ה המצוינים האלה

יצאו לקרב עם מוטיבציה

כדי לעשות עבור ילדיהם

מה שבשבילם עשו הוריהם

למג"ד יש סכרת מטרדת

למ"פ כואב הגב בחוליה רביעית

המ"מ סתם מרגיש רע באופן כרוני

ולרס"ר יש תמיד כאב בטן

לסמל יש יבלות ברגליים

למ"כ יש שפעת בשפע

ולחייל הפשוט איזה סינוסיטיס

אבל כל אלו חיילים מעולים

היודעים להילחם במסירות ובעוז

ושוכחים בסערת הקרב

שהם מפונקים רגישים עדינים ואנינים.

ואותם החבר'ה שבכל יום בולעים כדורים,

טיפות משחות ותרופות

הם היום בריאים וחזקים

כמו בגיל עשרים.

מאיפה הנס הזה?

מאהבת העם והמולדת כמובן.

המג"ד הוא אתאיסט מושבע

המ"פ חובש כיפה סרוגה גדולה

למ"מ יש כיפה קטנה מתונה

לרס"ר קוקו ושיער מתולתל

לסמל יש כיפה שחורה מקטיפה

המ"כ הוא דתל"ש שלא רוצה לשמוע על דת

ולחייל הפשוט יש כיפה מקופלת בכיסו למקרה הצורך

וכל אלו חיילים מעולים

שיוצאים לקרב מתוך אמונה

ותחת כובע הפלדה כולם דומים

ואי אפשר לנחש 'מי נגד מי'.

וגם בלילה הפנים צבועות בשחור

אז ממש אי אפשר להכיר איש

המג"ד מצביע קדימה

המ"פ כבר לא מצביע בכלל

המ"מ אוהב את המפד"ל

הרס"ר ליכודניק שרוף

הסמל הוא אגודה

המ"פ מתלבט

והחייל הפשוט אוהב שינוי

אבל כל אלה חיילים מעולים

שיוצאים לקרב באמונה

שעם ישראל שווה זאת

וכל החבר'ה האלה

שלא מסכימים זה עם זה

ולא מסוגלים לשוחח על פוליטיקה

הם פתאום כולם מסכימים

שיש לעשות סדר פעם אחת ולתמיד

כדי שנוכל לחיות בשקט.

(על פי שיר ישן)

