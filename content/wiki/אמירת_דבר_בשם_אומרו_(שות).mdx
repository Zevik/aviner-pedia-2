---
title: "אמירת דבר בשם אומרו (שו\"ת)"
type: "שו\"ת"
---

\[מקורות ע"י הרב מרדכי ציון\]

**דבר בשם אומרו בשלשלת**

ש: אם אומרים דבר בשם אומרו שבעצמו שמע בשם אחר, האם חייבים להזכיר כל
השלשלת?

ת: לא. רק האחרון. חכמה שלמה או"ח קנו. אבל עדיף. פס"ת קנו כז.

**שמעתי מחכם אחד**

ש: לפעמים כתוב בספרים: שמעתי מחכם אחד, בלי להזכיר שמו, והרי יש להזכיר
בשם אומרו?

ת: לעיתים כך צריך, כאשר אין החכם רוצה שיוזכר שמו או שרוצה לחלוק עליו.
פס"ת קנו כז.

**אמירה בשם אמרו וגזל**

ש: המג"א קנו ב אומר שאם אין אומרים דבר בשם אומרו עוברים בלאו. איך זה
מסתדר עם מה שכתוב שהאומר דבר בשם אומרו מביא גאולה לעולם. כלומר, הוא דבר
רצוי אבל לא איסור?

ת: המקור הוא במדרש: אמר ר' חזקיה אמר רחב"א בשם ר' יוחנן, כל שאינו אומר
דבר בשם אומרו עובר על לאו דאל תגזול דל (מדרש תנחומא במדבר סי' כז).
והמסביר בשו"ת נודע ביהודה (תנינא או"ח סי' כ - רשם מ"צ) שהוא דווקא אם
אומרו בשם עצמו, אבל אם אומרו סתם אין זה בגדר גזילה, אלא שאינו מביא גאולה
לעולם.

**אומר דבר בשם מי שלא אמר**

ש: איך חז"ל אומרים שמותר לומר דבר בשם מישהו שלא אומרו כדי שיתקבל על
השומעים, הרי זה שקר? עירובין נא. פסחים קיב.

ת: רק בדבר ברור שאין מה לפקפק בו וכולם מסכימים או שידוע לו שאותו תלמיד
חכם יסכים. פס"ת קנו כח.

**קבל את האמת**

ש: בספר חסידים תתקעז כתוב שאם שומע דבר טוב ממין או מומר לא יאמר משמו. אך
דרכם של רבותינו לקבל את האמת ממי שאמרה?

ת: מכופר כן, ממומר או מין כלומר נוצרי לא, כי עבודה זרה אסורה בהנאה. אך
מפילוסופים כופרים אפשר, אך אין להתחבר אליהם, רמב"ם דעות ו.

**בשם אומרו בגוי**

ש: יש דין אמירת דבר בשם אומרו לגבי גוי?

ת: לא.

\[כשהיה הג"ר ברוך בער ליבוביץ באמריקה לאסוף תרומות להחזקת התורה של ישיבת
קמניץ מנדיבי הלב דאמריקה נכנס בשבת לביהכנ"ס אחד בשעה שהרב שם היה דורש על
פרשת השבוע, והזכיר הרב בדרשתו דבר של חול מסופר גוי אחד, ואחר שסיים אמר:
כן אומר פלוני בן פלוני ונקב בשמו של הגוי הערל. לשמע זאת לא יכול הגרב"ב
להתאפק, קפץ מעל כסאו וצעק: וכי לא דייך שאתה מזכיר דברים של אותו גוי טמא
במקום קדוש, גם על ה"בשם אמרו" אתה צריך להקפיד?, על ה"בשם אמרו" של הגוי
אתה צריך לדקדק"? (מגד גבעות עולם עמ' לז) – רשם מ"צ.\]

