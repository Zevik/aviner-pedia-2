---
title: "נצרות - לא חברה שלנו (מאמר)"
type: "מאמר"
---

## הנצרות אינה חברה שלנו

התבשרנו שמחר ועדת החינוך של הכנסת תדון בנושא "חשיפת תלמידים לאורות ולא
רק לצללים ביחסו של העולם הנוצרי ליהודים לציון 50 שנה למותו של האפיפיור
יוחנן ה-23".

לצערנו זו נאיביות פושעת ומסוכנת. אין בנצרות אורות כלל כלפי עם ישראל מאז
ועד הנה, כי היא אחראית על שפיכות הדמים של עם ישראל הכי גדולה בהיסטורה
לאורך הדורות, כולל השואה בידי גרמנים נוצרים. היא אחראית על העינויים, על
הגירושים, על השפלות. וכן על נסיונות בלי פוסקים לנצר אותנו, וזאת עד עצם
היום הזה.

ואין בכך פלא שהרי הנצרות טוענת שהיא עם ישראל האמיתי, בלטינית Verus
Israel, ואנחנו פסולת הסטורית האמורה להיעלם כליל. וכמובן הם נכסו לעצמם את
התנ"ך בצירוף פרשנות מסלפת ותוספת חדשה המעוותת כל תוכן. כלומר גניבת
זהותנו עם תעודת זהותנו. אמנם מנגנוני הרשעות שונים אצל בין הקטולים
והפרוטסטנטים, אבל הצד השווה שבהם שהם האויב ההסטורי שלנו בה' הידיעה.

נכון שיונחן ה-23, בהיותו שליח האפיפיור בטורקיה וביוון בזמן מלחמה עולם
השניה הציל הרבה יהודים, עשרות אלפים, ממחנות ההשמדה בדרכים שונות כולל
תעודות נצרות מזויפות, חלוקת מזון ובגדים דרך הצלב האדום ועוד הרבה פעולות.
הוא גם כתב מכתב למלך בולגריה שאם הוא יסייע בהעברת היהודים למחנות השמדה
סופו לגיהינום. וכך הם ניצלו. הוא עמד בקשר עם הגריא"ה הרצוג, רב ראשי
לישראל, כדי להעביר לידיעת הוותיקן על השמדת היהודים. ולכן יאה ונאה שייקרא
"חסיד אומות העולם" ביד ושם. בכל זאת מה שהוא עשה, הוא לא עשה בשם הנצרות
אלא בשמו הפרטי. כלומר, הוא לא עשה בגלל שהוא היה נוצרי אלא בגלל שהוא היה
בן אדם. אגב, בקשתו אז מרדיו וותיקן לשדר מסר שכל עזרה ליהודים תיחשב כמעשה
רחמים שהכנסיה מאשרת – נתקלה בסירוב. הרי זה דומה למכתב של קרדינל צרפתי
לעמיתו: אני עוזר ליהודים לא מפני שאני נוצרי אלא על אף שאני נוצרי.

כאשר הוא התמנה כאפיפיור יזם "מועצת הוותיקן השניה" בשנת תשכ"ה, אשר היתה
בין השאר מיועדת לשפר את היחס של קטוליות ליהדות, המכונהÆtate Nostra,
נוסטרה אטאטה. ההצהרה הזאת עשתה רושם רב בעולם היהודי שסברו שהרי בא הקץ
לעוינות בין היהודים לנצרות, אלא שהיהודים שלנו הינם לפעמים תמימים יתר על
המידה. באותה תקופה הייתי סטודנט צעיר בצרפת הקטולית, וכמובן גם אני כמו
כולם מאוד התרגשתי.

אבל גם קראתי את מאמריהם של הפרופסורים היהודים הגדולים המומחים בנצרות והם
האירו את עינינו מה קורה. רק אצטט סעיף אחד שעדיין חרות בזכרוני: "מה שנעשה
ב- Passion (כלומר ההתעללות המרושעת המיוחסת ליהודים נגד ישו הנוצרי
וצליבתו) אינו יכול להטיל אשם על כל העם היהודי הקיים אז, ועוד פחות על העם
היהודי הקיים היום".

כלומר, במילים פשוטות, היהודים של היום אינם אשמים כי הם יהודים אחרים אבל
אבותינו כן אשמים. זאת ועוד, גם לא כל אבותינו אשמים אלא חלק מהם, כלומר
אלה שהנוצרים מכנים דרך שנאה וזלזול "Pharisiens", פרושים, במילים אחרות
הסנהדרין.

עם ישראל חמודים אבל הסנהדרין, יהודים יראי שמים, הם רוצחים. אין צורך
בפירושים (אגב, המלומד הגדול הצרפתי Jules Isaac ששותף בדיונים לקראת
ההצהרה הציע נוסח חלופי: "האשמת רצח האל היא בעצמה רצחנית בצורה החמורה
המסוכנת והלא צודקת ביותר". אבל הצעה זו לא התקבלה).

לכן ייאמר פעם אחת ולתמיד: הנצרות אינה חברה שלנו, עוינת אותנו אונטולוגית,
מהותית. הקטולים רוצים את העלמותנו מעל כדור הארץ, וגם הפרוטסטנטים בבא
הזמן.

אנחנו ממליצים למי שאינו מומחה בנצרות לא לעסוק בנושא הזה. אנחנו ממליצים
למי שאינו מבין בנצרות, ובכל זאת רוצה לדעת מה הסכנה, ללמוד בספר אורות של
מרן הרב קוק, את 19 הפרקים הראשונים של ישראל ותחיתו. הוא מסביר באריכות
איך נצרות היא הארס הרוחני המסוכן ביותר. לא נותנים לאדם לשתות כוס ארס גם
עם יש בתוכו קצת "אורות". אין צורך להתאבד להוכיח שאנחנו ליברלים. אנו גם
ממליצים לעיין בפסיקה התלמודית, ברמב"ם ובשולחן ערוך שמהנוצרים אין לקבל
דבר. אנו גם ממליצים לזכור את פניית הרצל לאפיפיור שיעזור להקמת מדינתנו,
ותשובתו שהוא יעשה בכל יכולתנו לסכל הקמת המדינה.

בודאי שאנחנו אוהבים אורות. אנו ממליצים לחפש אותם בתוך היהדות, במיוחד
אחרי שפעמים רבות דווח על רמה לימודית נמוכה בבתי הספר שלנו. וכן דווח על
משברים מוסריים שונים. לכן אנו ממליצים להתעצם בלימודים ולהוסיף לימודי
יהדות, ולא לחפש לחם מורעל מרחוק אלא להתאמץ לקיים זאת התורה אשר שם משה
לפני בני ישראל.

- פורסם בשאילת שלמה 336

