---
title: "ההשמצה (מאמר)"
type: "מאמר"
---

## ההשמצה

"ההשמצה, אדוני, אין לך מושג כמה אתה מזלזל בכוחה. ראיתי אנשים הגונים
ביותר שזוהמו על ידה. האמן לי, שאפשר לשכנע את בטלני העיר, ברשעות הכי
שטחית, בתועבה הכי גדולה, בסיפורי בדים הכי טפשיים – בתנאי שיודעים לעשות
זאת בכישרון: ויש אצלנו אנשים מאוד מוכשרים.

זה מתחיל במשב רוח קל, המלטף את פני הקרקע כמו סנונית לפני הסערה, שלאט
בשקט לוחש ורץ, וזורע במרוצתו חיצים מורעלים. כל פה קולט אותו ובקול חרישי
משחיל אותו לאוזניך בכישרון. הרע נעשה, הוא צומח, הוא זוחל, הוא צועד,
ואותו שטן הולך ומתעצם מפה לפה.

ופתאום, בלי לדעת למה, אתה רואה את הוצאת הדיבה, מזדקפת, שורקת, מתנפחת,
גדלה מול עיניך. היא מזנקת, מרחבת את תעופתה, מתערבלת, עוטפת, קורעת,
מושכת, מתפוצצת, רועמת, והופכת לזעקה כוללת, צליל ציבורי הולך וגובר, מקהלה
ציבורית של שנאה והחרמה. מי יוכל לעמוד נגדה"?

\[הסופר הצרפתי בומרשה, נולד לפני 250 שנה, "הספר מסביליה" א ח\]

---

"השמצה היא רוח צחה, משב נעים מאוד, בלתי מורגשת, דקה, קלה, שבשקט מתחילה
ללחוש, חרש חרש, בלי מעוף, בקול נמוך נושפת, הולכת וזורמת, הולכת ומזמזמת,
לאוזני הבריות חודרת בזריזות, ואת הראשים והמוחות מהממת ומנפחת, מן הפה
החוצה יוצאת, ההמולה הולכת וגדלה, אוזרת כוח מרגע לרגע, עפה כבר ממקום
למקום, נדמה כאילו רעם, סערה, בלב היער שורקת ונוהמת, וגורמת מאימה לקפוא,
לבסוף גולשת ומתפרצת, מכפילה עוצמה ומתפוצצת, כירי תותח, רעידה, סופת
רעמים, שמרעידה את האוויר.

המושמץ העלוב, מושפל, נרמס, תחת הפורענות הציבורית, למרבה המזל הולך
ומתפוצץ"

\[לקוח מן האופרה "הספר מסביליה" הנ"ל של רוסיני, מלחין איטלקי לפני 200
שנה\]

- פורסם בשאילת שלמה 390

