---
title: "כלים חד-פעמיים בשבת (מאמר)"
type: "מאמר"
---

## כלים חד-פעמיים בשבת

שאלה: האם יש פגם בכלים חד-פעמיים בשבת?

תשובה: לא. זה חוסך עמל השטיפה בשבת, וזה בעצמו עונג שבת. ואם אפשר בכלים
יפים כאלה, עדיף.

וכן נשאל הגרי"ש אלישיב: בסעודות שבת אצל משפחה ברוכת ילדים, מאחר שמשתמשים
בה בכלים רבים במהלך השבת, וכדי להקל משטיפת הכלים, רוצה הבעל שישתמשו
בכלים חד פעמיים \[כך שלאחר הסעודה מורידים את המפה – שגם היא חד פעמית –
מן השולחן, עם כל הכלים והפסולת, ומשליכים לפח האשפה\], אך האישה שואלת מה
יהיה עם כבוד שבת. למרות שהשימוש בכלים חד פעמיים אכן יקל מעליה את עבודת
הבית, דבר שאולי יגרום לה עונג שבת, אך מאידך האם זה הוא כבודה של שבת,
להשתמש בכלים שכאלה. הרי אם היה מגיע הביתה אורח חשוב, היינו מוציאים את
הכלים הנאים? והשיב הג"ר אלישיב: אין כל פגם בכלים חד פעמיים, ואין בזה שום
זלזול בכבוד השבת (וישמע משה ח"א עמ' קו).

הג"ר יצחק זילברשטיין שאל אותה שאלה לגיסו הגר"ח קניבסקי באותו עניין, וענה
לו הגר"ח בסיפור שהיה אצל דודו החזו"א. כידוע, הליטאים מכבדים את השבת
בעניבה יפה, והנה הגיע בחור ישיבה לחזו"א ותיאר בפניו את הקושי שיש לו בימי
הקיץ בעניבת העניבה, כיוון שהוא מזיע ביותר, ואם כן, שאל הבחור, האם אני
יכול ללכת בלא עניבה או שמא יש בכך זלזול בכבוד שבת? השיב החזו"א שאם אין
עונג אין כבוד, דהיינו שאם הבחור אינו נהנה מהעניבה, אין בכך גם כבוד שבת.

לפי זה אפשר להשיב גם כאן, שכיוון שיש קושי גדול בשטיפת הכלים, אם כן אין
בכלים החד פעמיים משום זלזול בכבודה של שבת. ודעת הגר"י זילברשטיין שכיוון
שכיום יש כלים חד פעמיים בסגנון יפה ומעודן, אם כבר משתמשים בכלים חד
פעמיים עדיף לקחת את אלה ולא את הפשוטים יותר, וקיבל על כך את הסכמת הג"ר
קניבסקי. אך מעיקר הדין סובר הגר"ח שאין כל פגם בכלים חד פעמיים, ואין בזה
שום זלזול בכבוד השבת למרות שהם זולים.

והוסיף הג"ר זילברשטיין, שעצם הדבר שכל המשפחה מעוניינת להקל על עבודתה של
עקרת הבית, זה גופה כבודה של שבת, כמו נרות שבת והשחזת הסכין שיש בהם שלום
בית, והם נעשים לכבודה של שבת (עלינו לשבח – שמות עמ' תקל).

והיה זוג צעיר שהיו מאוד קרובים לאדמו"ר והרבנית מבוסטון. הזוג גם היו
קרובים להגרי"ד סולוביצ'יק מבוסטון. פעם הזוג הוזמנו בשבת אצל הגרי"ד.
הרבנית מבוסטון שאלה את האשה: מה ראית שם? אמרה האשה: היה מאוד דומה למה
שאתם עושים כאן אלא דבר אחד שונה: הם משתמשים בכלים חד-פעמיים, ונימוקים
שאשתו של הגרי"ד רוצה להשתתף עם שיעורו על פרשת השבוע במוצאי שבת, ואם היא
תצטרך לשטוף כלים היא לא תוכל לבוא. הרבנית מבוסטון נכנסו אצל בעלה וסיפרה
לו על הנהגת הגרי"ד ואשתו, ושאלה: אני מוכנה לאכול על כלי חרסינה יוקרתיים
כל סעודה, אבל יש לנו 40-30 אורחים כל שבת ואני שוטפת כלים עד יום שלישי.
למה אני לא יכולה להשתמש בכלים חד-פעמיים? אמר האדמו"ר מבוסטון: את יכולה
להשתמש בכלים חד-פעמיים. הרבנית מבוסטון אמרה שהיא כל כך מודה לאשה הזאת
שסיפרה לה מה ראתה ביתו של הגרי"ד והרבנית סולוביצ'יק (הבוסטונער רעבעצין
זוכרת \[באנגלית\] עמ' 166-165).

אמנם דעתו של הג"ר שמאי קהת גראס – מו"ץ קהל מחזיקי הדת דחסידי בעלזא ומח"ס
שו"ת שבט הקהתי – שכיוון שלאדם מכובד ובחתונה נמנעים מלהשתמש בכלי חד פעמי,
יש להחמיר בשבת עכ"פ למבוגרים, אך לילדים אין חשש (קונטרס דבר ד' זו הלכה –
תפילין ובר מצוה שאלה ו).

ומי שמתעקש להשתמש כלים לא חד-פעמיים, אנו אומרים לו שיש לו לקפל את
שרווליו לעזור לאשתו בשטיפת כלים. חסידי סטמאר מסיימים שבת מאוד מאוחר עקב
סעודת שלישית ודרשת האדמו"ר. פעם במוצ"ש האדמו"ר מהר"י ט"ב מסטמאר ראה חסיד
אחד שנשאר אחרון בבית המדרש ומקפל את טליתו בדייקנות עצומה. האדמו"ר שאלו
על מעשהו. החסיד אמר שהוא ראה בספרים שזהירות בקיפול טלית היא סגולה לשלום
בית. השיב האדמו"ר: סגולה יותר טובה היא לחזור הביתה ולעזור לאשתך בשטיפת
כלים (ויש אומרים כן בשם הגאון רבי חיים שמואלביץ. ופריו מתוק – בראשית
140).

- פורסם בשאילת שלמה 395

