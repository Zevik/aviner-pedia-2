---
title: "מקורות ל\"כיבוי נורות שבת קודם הדלקת נר שבת(שו\"ת)"
type: "שו\"ת"
---

**מקורות - הרב מרדכי ציון**

כתב הג"ר משה שטרנבוך בשו"ת תשובות והנהגות (ב קנז) בשם הגר"מ פיינשטיין
שאם החשמל כבר דלוק ועומד, יש לכבותו ולשוב ולהדליקו לכבוד שבת. וכתב בנפש
הרב (עמ' קנו), על מה שהרמ"א (רסג, ד) הביא מדברי התוס' (ר"פ במה מדליקין)
שאם היה הנר דלוק מבעוד היום גדול, יכבנו ויחזור וידליקנו לצורך שבת. עורר
בזה הגרי"ד סולוביצ'יק, דאצלנו כמעט תמיד כן הוא, שהנר החשמלי בוער כל היום
וכשבאה בעלת הבית להדליק נרות שבת עליה לכבות תחילה את הנר החשמלי, להדליק
הנרות ולחזור ולהדליק את הנר החשמלי ואח"כ לברך. עכ"ל. כן דעתו של הג"ר
יעקב קמנצקי (אמת ליעקב על השו"ע עמ' קכז הערה 274. שו"ת דברי חכמים עמ'
פה). הגרש"ז אוירבך נהג כך אחרי פטירת אשתו (קול התורה גליון 40 עמ' טז מפי
נכדו). מובא בוישמע משה (עמ' צט) שנשאל רבי יוסף אפרתי איך מדליק הגרי"ש
אלישיב נרות שבת לגבי אור החשמל וענה שבבית הרב מכבים את אור החשמל ואח"כ
מדליקים הנרות ואדם אחר מדליק אחר הדלקת הנרות את אור החשמל.

