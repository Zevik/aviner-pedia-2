---
title: "אתיופי לבן (מאמר)"
type: "מאמר"
---

## אתיופי לבן

\[הרב שלמה אבינר\]

הקשיבו, הקשיבו היטב. חידוש עצום, פלא עצום, הישג מדעי עצום: יהודי אתיופי
לבן! (לא גוי אתיופי לבן, אלא דווקא יהודי). זה נראה בדיחה, "אתיופי לבן",
סתירה במושגים. אבל זו אמת, וכאשר נפסיק לצחוק, נצטרך להודות שלאותו יהודי
אתיופי לבן בעיות רבות תיפתרנה. כי לצערנו ולחרפתנו, טיפשים מסתכלים על
יהודים אתיופים במבט מתנשא ולעיתים אף מעליבים אותם: כושי! שחורה! וכדומה.

לאתיופי לבן נפתרה הבעיה עד היסוד. שהרי מלבד צבע העור אין שום הבדלים בין
יהודים אתיופים לבין יהודים אחרים.

הרי לאלה יש לב, ולאלה לב. לאלה מוח ולאלה מוח. לאלה ארץ ישראל וירושלים,
לאלה ארץ ישראל וירושלים. לאלה קבר רחל בבית לחם וקברי אבות בחברון וגם
לאלה. לאלה ולאלה אותו אלוה ואותה נשמה חלק אלוה ממעל. כידוע, לנשמה אין
צבע, לא לבן ולא שחור, לא חום ולא צהוב.

רק העור השחור הדק מבדיל, אך לפני שאגלה לכם את סוד האתיופי הלבן, אספר לכם
סיפור שקרה, אם לא בדיוק אז בערך. באחד הימים בישר לי תלמיד בישיבתנו שהוא
התארס. "מזל טוב. אני שמח" אמרתי לו. "אבל יש בעיה", הוא מוסיף, "היא
אתיופית ואני כהן".

"למה נכנסת לתסבוכת הזאת?"

"לא חשבתי על זה. אני מעריך אותה ואוהב אותה, ולא שמתי לב לצבע". מאד שמחתי
שהוא לא חשב ולא שם לב לכך. "תן לי שלושה ימים" השבתי לו.

עיינתי בפוסקים, התווכחתי עם רבנים והודעתי לו "זה בסדר. אבל צריך אישור של
רב גדול. לך אל רבנים אלו ואלו". חזר ואמר: "הם מפחדים". "טוב, תן לי עוד
שלושה ימים". וביום השלישי בישרתי לו "יש לי פתק עבורך ששווה יותר ממיליון
דולר". תשובה אלי בכתב ידו של הגאון הרב עובדיה יוסף:

"מותר להתחתן כהן עם אתיופית. והבן כהן לכל דבר. בכבוד רב ובאהבה רבה.
עובדיה יוסף"

מכאן נחזור לענייננו: איפה האתיופי בעל העור לבן? פשוט מאוד: זה אני! ועוד
מיליוני יהודים. הרי אמרנו שאין בין יהודי אתיופי ליהודי אחר אלא צבע העור
בלבד. אם כן , כולנו אתיופים, עם אלפי תכונות משותפות, לבד מהבדל דק (פחות
ממילימטר אחד), חיצוני וזניח.

לא אני המצאתי זאת, אלא כאשר ד"ר יוסף הלוי פגש לראשונה את יהודי אתיופיה
לפני מאה וחמישים שנה, הם חשבו שהם היהודים היחידים בעולם. אז הודיע להם
שהוא אתיופי כמותם. הגיבו: "אתיופי בעור לבן! צחוק תעשה לנו!" אמנם לא
צחוק, אלא רציני מאוד.

אכן הישג מדעי עצום: זו גדלותו של המדע להתמקד בכללי ולהתעלם מפרטים זניחים
בלתי משמעותיים.

ואם כך במדע החול, קל וחומר במדע הקודש, כגון ספר המדע לרמב"ם. עיין שם
וראה שאמר לאהוב כל יהודי, ולא חילק בין עור לאור, אלא בין חושך לאור.

