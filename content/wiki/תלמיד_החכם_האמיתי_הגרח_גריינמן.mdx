---
title: "תלמיד החכם האמיתי הגר\"ח גריינמן"
type: "מאמר"
---

## תלמיד החכם האמיתי הגר"ח גריינמן

עלה למרומים הג"ר חיים שאול גריינמן זצ"ל, התלמיד החכם האמיתי.

כי מיהו תלמיד חכם אמיתי? – מי שהוא גדול בתורה, בלימודה ובקיומה, וכך היה
הגר"ח.

כי תלמיד חכם אמיתי אינו מי שיודע לדבר יפה, והרי משה רבינו העיד על עצמו
שהוא כבד פה וכבד לשון, אם כי כמובן צחות הדיבור יכולה לסייע, אלא העיקר
אינו כיצד הוא מדבר אלא מה הוא מדבר, וכך היה הגר"ח.

כי תלמיד חכם אמיתי אינו מי שמתפרסם בתקשורת, אלא מי שהוא עניו וצנוע, ואם
כי כמובן מה טוב אם דבריו יתפרסמו באומה, אך זה לא מה שעושה אותו תלמיד
חכם, אלא גדלותו בתורה, וכך היה הגר"ח.

כי תלמיד חכם אמיתי אינו מי שנותן פסקי הלכה משונים, מנותקים ממקורותיה של
תורה אלא מוצאים חן בעיני הציבור, אלא מי שפוסק לאמיתה של תורה, מתוך הגמרא
ושאר מקורותיה הנאמנים, וכך היה הגר"ח, מאוד צמוד לגמרא, ומתרחק מסברות
חדשות.

כי תלמיד חכם אמיתי, אינו מי שעסוק באותות ובמופתים, אם כי בודאי ראוי הוא
לעשות כאלה מתוך דבקות בתורה, אך לא זה מה שעושה אותו תלמיד חכם, אלא עצם
הדבקות בתורה, וכך היה הגר"ח.

כי תלמיד חכם אמיתי אינו מי שמפורסם ברבים, ובודאי רוב רובם של עם ישראל
מעולם לא שמעו את שמו, אלא תלמיד חכם אמיתי הוא עמוד השדרה של האומה, או
ליתר דיוק, חוליה בעמוד השדרה שמורכב מכל תלמידי החכמים, ואמנם עמוד השדרה
אינו ניכר כלפי חוץ כמו הידיים והרגליים, אך כל הגוף נשען עליו, וכך היה
הגר"ח. אכן בטרם החל מסע הלוויית הגר"ח, נחשפה צוואתו אותה העניק לבני
המשפחה בטרם הסתלק לבית עולמו. מעיון בה עולה כי הגר"ח סלד מהנוהל המקובל
בבני ברק ובריכוזים חרדיים רבים לפיו בטרם יוצאת ההלוויה עובר כרוז בעיר
המכריז על ההלוויה, וביקש כי לא יופעלו רמקולים בעיר כדי להכריז על
הלווייתו. עוד ביקש כי מיטתו לא תוכנס לבית המדרש.

כי תלמיד חכם אמיתי אינו מי שעושה רושם בכך שמתמצא בכל מיני נושאים, אלא מי
ששקוע עמוק בתורת משה, אם כי מתוך גדלות התורה, נהנים ממנו עצה ותושיה בכל
מיני תחומים, וכך היה הגר"ח, שהיו מתייעצים איתו ברפואה, בכלכלה ובחינוך,
ועצותיו הביאו ברכה.

אך תלמיד חכם אמיתי אינו נמדד בערכו השימושי לציבור, אם כי בודאי הוא גם
תורם רבות מאוד, אלא בעצם גדלותו בתורה, ובזה עיקר ברכתו, עיין בספר אורות,
אורות ישראל ח ג, וכך היה הגר"ח.

כי תלמיד חכם אמיתי, אינו מי שיודע כל מיני דברים ביהדות, אם כי בודאי כל
אלה חשובים ויקרים הם, אלא לפני הכל מי שהוא גאון בגמרא, שוקד בה יומם
ולילה, ומתוכה פוסק הלכה כדרך רבותינו בכל הדורות, וכמובן מלא מידות טובות
של תורה, יראת שמים של תורה וקיום מצוות של תורה, וכך היה הגר"ח.

כי תלמיד חכם, זה האידיאל היהדותי העליון הנצחי, אם כי בודאי יש צורך בעוד
סוגי יהודים אחרים כדי לבנות את האומה, אבל התלמיד החכם האמיתי תמיד יישאר
לנצח האידיאל הפנימי של היהדות, וכך היה הגר"ח. ולכן הוא השפיע רבות על
תלמודי תורה, ישיבות קטנות, ישיבות גבוהות, ואף בענייני הנהגת האומה.

הלך לעולמו אותו תלמיד חכם אמיתי, למדן אמיתי, מחנך אמיתי, פוסק אמיתי. ומי
ימלא חסרונו? "נמשלו ישראל לעוף, מה עוף זה אינו פורח בלי כנפים, כך ישראל
אינם יכולים לעשות דבר חוץ מזקניהם" (ויקרא רבה יא ח).

תהא נשמתו צרורה בצרור החיים עם כל נשמות הצדיקים הגאונים.

---

ומעניין לעניין באותו עניין, מעניין להביא מדברי הרב שמואל גריינמן, אביו
של הגר"ח, בשם החפץ חיים, בספרו "חפץ חיים על התורה" עמ' עב בעניין השואה:

בשנת תרצ"ג, כאשר צורר כל היהודים באשכנז (היטלר ימ"ש) עלה לגדולה ולקח את
רסן הממשלה בידו, נשאל הח"ח ע"י אחד מראשי הישיבה שלו בראדין, מה יהיה
גורלם של אחינו במדינות אשכנז ופולין, אחרי אשר הרשע הצורר הכריז בפומבי על
מטרתו להכחיד את שם ישראל חלילה.

והח"ח ענהו, כי זה לא יעלה בידו. מעולם לא הצליח מי שהוא לכלות ולמגר את כל
עמנו, בכל ארצות פזורינו. כתוב מפורש הוא: "אם יבוא עשו אל המחנה האחת
והכהו, והיה המחנה הנשאר לפליטה" (בראשית לב ט).

הבין השואל כי הסכנה קרובה, והוסיף לשאול לתומו, אם ח"ו יעלה ביד הצורר
להשמיד את יהדות אירופה, רוב מנין ובנין של עם ישראל, מי הוא זה איפוא
המחנה שישאר לפליטה?

וע"ז ענהו הח"ח זצ"ל, שהוא כתוב מפורש בדברי הנביאים :"ובהר ציון תהיה
פליטה והיה קודש" (עובדיה א יז). הרב השואל יצא מאת הח"ח כשידיו רועדות על
חורבנה של יהדות אירופה, ולבו היה נכון בטוח, כי ארצנו הקדושה תנצל, וחרב
לא תעבור בה. וכן היה, תחילת מפלתו של רשע זה הייתה בהתקרבו לחופי ארצנו
הקדושה, "ותגזר אומר ויקום". דברי הח"ח זצ"ל, שנאמרו עשר שנים קודם שנחרבה
יהדות אירופה, נתקיימו על ארצנו הקדושה,אשר עיני ד' היו בה להצילה משיני
האריות. כן יגן ד' על ארצנו הקקדושה גם עתה כשרבים צררונו ויחיש עת פדיון.

- פורסם בשאיל שלמה 384

