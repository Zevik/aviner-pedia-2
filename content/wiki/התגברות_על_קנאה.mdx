---
title: "התגברות על קנאה"
type: "מאמר"
---

## התגברות על קנאה

שאלה: איך מתגברים על הקנאה?

תשובה: הפתרון הוא אמונה בד'. קודם כל, ד' נתן לכל אחד בדיוק מה שהוא צריך
– לא פחות ולא יותר. הרי אנחנו מאמינים שד' כל יכול. בנוסף, ד' הוא טוב,
"טוב ה' לכל ורחמיו על כל מעשיו" (תהלים קמה, ט). אם הוא לא נתן לך, סימן
שככה זה טוב בעבורך.

לכן, אתה לא צריך לקנא בחברך בגלל שהוא עשיר ואתה עני, שהוא מצליח בלימוד
התורה ואתה לא כ"כ, שהוא נשוי ואתה עדיין רווק, שלו יש יצרים חלשים ולך יש
יצרים חזקים וכד'. ככה ד' סידר שיהיה ובצורה מדויקת. אברהם, יצחק ויעקב היו
עשירים מופלגים ואילו אליהו הנביא ואלישע הנביא היו עניים. כתב רבי אברהם
בן הרמב"ם בספרו: "ספר המספיק לעובדי השם" (שער הפרישות) שהוא עצמו היה כ"כ
עני עד שלא ידע אם הוא יכול להתחתן, כי בשביל להתחתן צריך כסף לקנות איזשהו
מקום לגור, משהו לאכול וכדומה והוא היה בלי כלום. ככה היה צריך להיות ע"פ
ההנהגה האלוקית המסדרת כל.

כתוב ש"אין מלכות נוגעת בחברתה אפילו כמלא נימא" (ברכות מח, ב ועוד). אתה
קיבלת את התנאים המיטביים לעבודת ד'. הרמב"ם כותב במורה נבוכים שהמלאכים הם
יותר גדולים מאיתנו ובכל זאת לא צריך לקנא בהם. אתה יכול לעבוד את ד' אפילו
אם אתה לא מלאך. אדם לא אומר: "או שאני הרמטכ"ל או שאני לא מתגייס לצה"ל",
כל חייל פשוט עובד את ד' ומשרת בצבא בנאמנות. אי אפשר לומר: "או שאני
תלמיד- חכם או שאני לא לומד תורה", זה לא נכון – "איש על מחנהו ואיש על
דגלו" (במדבר א, נב). כל אדם קיבל תפקידו.

לכן, כל אחד צריך להיות מאושר במה שהוא קיבל ושם צריך אותו. כל אחד צריך
להגיד: "בשבילי נברא העולם", החלק הזה של עבודת ד' והחלק הזה בעם ישראל שלי
ואף אחד לא יכול לקחת ממני". לכן, אני לא מקנא באף אחד ואני שמח בחלקי. אני
שמח בחלקי הגשמי (פרקי אבות ד, א) ואני שמח בחלקי הרוחני (פרקי אבות ו, ו).

- פורסם בשאילת שלמה 313

