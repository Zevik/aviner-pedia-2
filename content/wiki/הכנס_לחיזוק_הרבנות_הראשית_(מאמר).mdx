---
title: "הכנס לחיזוק הרבנות הראשית (מאמר)"
type: "מאמר"
---

ש: ביום ד' ו' באב יתקיים כנס הרבנים הגדול בראשות הרבנים הראשיים לחיזוק
סמכותה של הרבנות הראשית על היהדות במדינה. הרבנים הראשיים קראו לרבנים
להתכנס למען הרבנות הראשית, האם זה כולל גם רבנים דתיים-לאומיים?

ת: בודאי. בכלל אין לחתוך את עם ישראל למגזרים. התורה שייכת לכולם. נכון
שיש מחלוקת בין החרדים לבין הדתיים-הלאומים, אבל היא לגבי הדרך, אך לגבי
המטרה של הקמת ממלכת כהנים וגוי קדוש, כולם מסכימים.

ש: למה בעצם צריך לחזק את הרבנות הראשית?

ת: בגלות בה אנו מפורדים ומפוזרים, התורה היא עניין הפרט. בארץ ישראל, כאשר
אנו קמים לתחיה, התורה חוזרת להיות גם עניין הכלל. והרבנות הראשית לישראל
היא היא התורה במובן הממלכתי הכלל-ישראלי.

ש: קשה לומר שהרבנים הראשיים של היום ממשיכים את דרכו של מרן הרב קוק זצ"ל
שהקים את הרבנות.

ת: הם כן הולכים בדרכו של מרן הרב קוק. ודאי יש מדרגות, אבל באופן כללי, זה
אותו כיוון. גם בל נשכח שמרן הרב קוק עצמו התיחס לרבנות הראשית כאל זרע או
כאל שתל שצריך לצמוח.

ש: כיצד ייתכן שהרבנות מחמירה על הגרים, הרי כתוב "ואהבתם את הגר"?

ת: יש לאהוב את הגר, כלומר מי שבאמת רוצה להתגייר, ולא את גר מזוייף.
אדרבה, גיור מזוייף הוא חוסר מוסריות, כי בהמשך ,אותו אדם שחושב בטעות
שמעתה הוא יהודי לכל דבר, ייתקע במצבים שדלתות סגורות לפניו, ואין לתאר את
עוגמת הנפש שלו.

ש: מה הבעיה ברפורמת הגיור שהוצעה, הרי נאמר בה שכל הגיורים על פי ההלכה?

ת: זו אמירה בעלמא. עיקר הגיור הוא קבלת מצוות, והרי לצערנו מתגיירים רבים
אינם מקיימים מצוות.

ש: חייבים להקל כי יש בארץ מאות אלפי גויים שאם לא נגיירם ,נגרום לנישואי
תערובת.

ת: זה ניפוח מספרים לא אמיתי. הבעיה היא רק בנשים ולא בגברים, ברווקות ולא
בנשואות, בנשארות בארץ ולא ביורדות, כלומר כמה אלפים.

ש: יש מיזם חדש פרטי של כשרות לא תחת הרבנות, ובזכותו מקומות שלא היו כשרים
נהיים כשרים, האם זה דבר מבורך?

ת: זו הטעייה בלתי מוסרית. יהודי פשוט רואה שכתוב כשר, הוא אינו חוקר אלא
אוכל . אבל אולי נותן ההכשר אינו קיים, אולי נותן ההכשר אינו יודע הלכות,
אולי נותן ההכשר מקל באופן מופרז, אולי אין לו כלים מדעיים לבדוק אלו
חומרים מוכנסים, ועוד תקלות רבות.

ש: פורסם שבית דין פרטי שלא מטעם הרבנות הצליח להתיר עגונה שסבלה שנים רבות
ובתי הדין הרבניים הרגילים לא הצליחו לעזור לה, איך זה יתכן?

ת: בתי דין הרבנים דואגים לכל מסורבות הגט ולכל מסורבי הגט במסירות נפש,
והם מכירים את כל אותם הטיעונים של אותו בית דין פרטי, ובכל זאת לא הלכו
בדרך זאת, שאינה דרך הלכתית.

ש: למה לא להפריט את שרותי הדת במדינה, ראינו שהפרטה מועילה בהרבה תחומים?

ת: בתחומים רבים הפרטה מועילה, ובתחומים אחרים, היא לא תעלה על הדעת, כגון
צבא.

ואנו אומרים: עם אחד, ארץ אחת, מדינה אחת, צבא אחד, תורה אחת, רבנות ראשית
אחת!

- פורסם בשאילת שלמה 555

