---
title: "ערך עצמי אינו גאווה"
type: "מאמר"
---

## ערך עצמי אינו גאווה

\[מ"ראשי יהודי"\]

בתור אנשים יראי-שמים אנו סולדים מגאווה, אבל ערך עצמי אינו גאווה. יתֵר ערך
עצמי – זו גאווה. אגב, בקרב ילדים הדבר מאוד מאוד נדיר. כמעט שאין ילד בעל
גאווה. לכל היותר הוא מפגין גאווה בתור מנגנון הגנה. לא שמענו על בעיות
מסוג זה אצל ילדים קטנים.

כללו של דבר: אסור שיהיה יתר ערך עצמי, ואסור שיהיה חוסר ערך עצמי. צריך
ערך עצמי אמיתי, כפי מה שהוא. מובא בשם רבי ישראל סלנטר: חמור מאוד אם אדם
אינו מודע לחסרונותיו, אבל עוד יותר חמור מזה, כאשר הוא מתעלם ממעלותיו.
בעצם הרגשת ה"אני", אין בעיה. הרגשת ה"אני" היא דבר נצרך לאדם. ואילו
הגאווה זו הרגשת "אני" מופרזת, מוגזמת, היפרטרופית – גידול סרטני של הרגשת
ה"אני". הגאווה היא מצב נפשי שבו אדם מנפח את עצמו, נהנה ומרוצה מעצמו
באופן חולני (עיין מוסר אביך ג ב-ד).

- פורסם בשאילת שלמה 240

