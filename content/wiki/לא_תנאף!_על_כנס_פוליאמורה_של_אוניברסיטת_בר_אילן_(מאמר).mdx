---
title: "לא תנאף?! על כנס פוליאמורה של אוניברסיטת בר אילן (מאמר)"
type: "מאמר"
---

לא תנאף?! לא תחמוד אשת רעך?! למה לא? הרי זה נושא של כנס באוניברסיטה דתית
מכובדת: על פוליאמוריה, כלומר ריבוי אהבות. זו מילה עדינה עבור ניאוף.

אמנם המארגנים טוענים: אנו לא תומכים, אנו רק מתייחסים. אך באמת אין צורך.
ד' כבר התייחס לזה והודיע: מות ימותו הנואף והנואפת.

כמובן, אין עתה דיני נפשות, ואנו לא נהרוג אף אחד, אך אין לעבור לקיצוניות
ההפוכה, ולבנות התייחסות. פעם העולם היה מלא ניאוף, ועל זה בא המבול, ומאז
יצאנו מזה. עבדים היינו במצרים יותר ממאתים שנה, ולא נאפנו מלבד אשה אחת
בלבד.

ואנו נחזור עתה למצב שלפני המבול! ואולי לפני אדם הראשון להומו סאפיאנס
ולניאנדרטלי! או לעמים הפראיים היום שיש להם פוליאמוריה, כגון שבטים
פרימיטיבים באוסטרליה ובאפריקה! או אולי לחג הרומאי המופקר הבכחנליה
Bacchanalia.

בושו והיכלמו! הנהיה גרועים מארצות הברית ששם ניאוף נחשב לפשע ונאסר בעשרים
ואחת מדינות, כולל מדינת ניו יורק! וכבר היו מקרים שאנשים חשובים אבדו
משרתם בגלל זה: נשיא ארצות הברית, סגן מושל, ראש CIA ועוד. וקצין גבוה נענש
שנת בית סוהר על ניאוף. 84% מאמריקאים שוללים ניאוף ורק 4% נותנים גושפנקא.
ואנחנו נהיה כאן גרועים מאמריקאים?!

לא. לא נהיה חכמים יותר מספר משלי: "הבא על אשת רעהו, לא ינקה כל הנוגע בה"
(ו, כה). ומילים מכובסות לא יעזרו להיתמם: "כן דרך אשה מנאפת, אכלה ומחתה
פיה, ואמרה: לא פעלתי און" (משלי ל, כ).

אוי לנו מאוניברסיטה מכובדת המארגנת כנס מגעיל בפשע קרדינאלי שמופיע בעשרת
הדברות!

אמנם באחת הכותרות הכנס כתוב: פשרה כואבת. אבל, ידוע לכל משפטן שבפשרה יש
צורך בהסכמת שני הצדדים, והצד השני הוא רבונו של עולם יוצר אדם. החתמתם
אותו?

עוד אמרו המארגנים שעליהם להתייחס לנושא השנוי במחלוקת. לא נכון. אין כאן
מחלוקת. תיתכן מחלוקת בין הלל ושמאי, בין אביי ורבא, לא בין רבונו של עולם
לבין אדם מגעיל.

מחלוקת קיימת כאשר יש שני צדדים, צד א' וצד ב'. אין כאן רק צד אחד. אין צד
שני! אין!

עוד מעט קוראים עשרת הדברות. אנא אל תשכחו לומר לבעל הקריאה לקרא "לא תנאף"
בשקט, בשקט.

- פורסם בשאילת שלמה 583

