---
title: "נישואים מיוחדים (שו\"ת)"
type: "שו\"ת"
---

**נישואים פרטיים**

ש: מותר לי להשיא זוג שלא רוצה להתחתן ברבנות?

ת: אסור (ע' שו"ת שאילת שלמה ב שה).

**נישואי גוי עם יהודי**

ש: ליהודי אסור להתחתן עם גוי. אבל האם יש איסור לגוי להתחתן עם יהודי?

ת: גוי מוזהר על עריות, אמנם חיתון שלו עם יהודיה אינו נכלל באיסור עריות
שלו, אלא שהוא מכשיל את היהודי באיסור. אך התוספות כתבו שגוי אינו אסור
בלפני עור (עבודה זרה יד א ד"ה לעובד כוכבים), והסכימו אתו האחרונים.

**חתונה רפורמית**

ש: יש אח שמתחתן רפורמית. אמרתי לו שלא אבוא. אז הוא אמר שייפגע מאד. מה
לעשות?

ת: אין לו מונופול להיפגע. אתה נפגע שהוא מחלל את התורה. והוא נפגע שאתה
שומר תורה. אז אתה לא כופה עליו את התורה, והוא לא כופה עליך לעבור על
התורה (גיטין סא א).

**חתונה אזרחית**

ש: לחבר טוב שלי יש חתונה אזרחית ואם לא אבוא, הוא ייפגע. האם ללכת, ואם
לא, כיצד להסביר?

ת: לא להיות שותף לדבר נגד התורה. להסביר לו שאין לו מונופול על פגיעות,
וכמו שהוא נפגע, כך גם אתה נפגע. איני זורק אבנים על מחללי שבת על אף
פגיעתי, אך אם יזמינו אותי למאורע של חילול שבת, לא אבוא גם אם ייפגעו.
איני זורק אבנים על מי שאוכל טרף, אך אם יזמינו אותי לארוחה טריפה לא אבוא
גם אם ייפגעו. וד' ירחם.

**חתונה עם גוי**

ש: חברה טובה שלי מתחתנת עם גוי, אם לא אשתתף בחתונה היא תיפגע?

ת: ודאי אסור לילך. אין מחזקים ידי עובר עבירה. אפשר להסביר לה. ייתכן
שתיפגע, אך לעוברי עבירה אין מונופול על פגיעות.

