---
title: "שמיטה בצה\"ל"
type: "מאמר"
---

## שמיטה בצה"ל

\[ראיון – אתר כיפה\]

בחצי השנה הראשונה יקבלו בצה"ל פירות וירקות מתוצרת יהודית בצורה של יבול
שישית, מצעים מנותקים, יבול הערבה, אוצר הארץ ואוצר בית דין. ובחצי השנה
השניה, לאחר שלא תהיה אפשרות להביא יבול שגדל בשנה השישית, יקבלו החרדים
יבול נכרי ושאר החיילים יקבלו יבול מהיתר מכירה.

המעלה הגדולה בחצי השנה הראשונה היא שהירקות והפירות יסופקו לכל החיילים
כולל החרדים. צה"ל הגדיר כמשימה בעלת חשיבות עליונה את שילוב החרדים בצבא
וזה כולל את האפשרות שכולם יאכלו ביחד ללא הבדל במטבח או באוכל. בן גוריון
אמר 'עם אחד, מדינה אחת וצבא אחד' ויש להוסיף 'מטבח אחד'. הדבר גם יחסוך
לצה"ל 15 מיליון ש"ח מכיוון שלא יהיו שני מסלולים שונים. בחצי השנה השניה
יקבלו החרדים מנות אחרות באמצעות חמגשיות בלית ברירה.

ודאי שהפתרון הכי טוב הוא היתר מכירה. כך פסקו גדולי עולם והרבנות הראשית
לישראל. היבול הנכרי פוגע בחקלאים היהודיים, פוגע במדינה שחייבת להיות בעלת
חקלאות עצמית מסיבות ביטחוניות ובנוסף יש את הבעיה של קניה מגויים עוינים.

עם זאת, במצב הנוכחי עדיף לאפשר שכולם יאכלו יחד והחיילים החרדיים יקבלו
מזון מבושל. כרגע אין הרבה חרדים בצבא אבל בעזרת השם יגדל המספר וצריך
להנגיש את המערכות. באופן פרדוקסלי חוק הגיוס גרם לכך שפחות חרדים
מתגייסים. החוק לא היטיב עם הצבא. עם הזמן החרדים בע"ה יכנסו לצבא.

יש לעשות הכל כדי להקל ולעודד את קליטתם ההולכת וגדלה של חרדים בצבא, שהיא
עתה רק 4%, אבל היא מתווספת בצורה ניכרת משנה לשנה, זאת מכיוון שזה פיקוח
נפש לצבא שחסר חיילים. זה גם פיקוח נפש לאומי שחרדים ייפגשו פגישה קרובה עם
שאר עם ישראל, ולא יווצר כאן מעין שני עמים. וגם פיקוח נפש של החרדים עצמם,
שאם לא ילכו לצבא, התפתחותם המידותית והמוסרית והרוחנית תהיה מאוד לקויה.
לכן צריך לעשות הכל למען מטבח אחד, חדר אוכל אחד, מסלול אחד, כדי כולם
יאכלו יחד.

- פורסם בשאילת שלמה 356

