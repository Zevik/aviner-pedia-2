---
title: "חסד תמידי (מאמר)"
type: "מאמר"
---

## תמיד חסד

\[הרב שלמה אבינר\]

\- אולי הרב יוכל לעזור לי?

\- אשמח, אם אוכל.

\- איך שנולדתי, הקדוש ברוך הוא יצר אותי עם תכונה לעזור תמיד לאנשים. עד
הסוף. אין לי הקטע לחשוב: מה זה ייתן לי. גדלתי בפנימיה מכיתה ז'. אם הבנתי
משהו בלימודים, יכולתי לשבת באותו יום, לחזור עוד חמש פעמים על אותו חומר
כדי לעזור לחברות. עשיתי זאת בכיף. עכשיו אני לומדת עבודה סוציאלית עם
אנשים שרצונם לתרום קצת לזולת, ואני מגלה שכולם עסוקים במלחמת החיים עבור
עצמם, מחפשים את הכבוד והאינטרס של עצמם. אם את באמת טובה, אומרת שלום
לכולם – מזלזלים בך. מתנהגים בציניות. זה נורא צורם לי. אני מרגישה שאנשים
לא אמיתיים. האם הרב מסכים עם כל זה, ומה עלי לחשוב בתוכי כדי לחיות בעולם?

\- סימן שאת יקרה מפז. אברהם אבינו שלח את אליעזר למצוא בחורה עבור יצחק
אבינו. זאת היתה אחריות עצומה, שתקבע את גורלו של עם ישראל. כי אברהם אבינו
התחתן עם שרה – ומהם, אנחנו. והתחתן עם הגר, ותראי מה יצא מהם. ודאי,
אליעזר התלבט בדרך איזו בחורה לבחור. אולי בחורה עשירה מלאה כסף? לא, אין
זה חשוב. אולי בחורה יפה? לא, גם זה אינו חשוב. אולי חכמה ומבריקה, גם לא.
אלא אבקש מים ונראה אם תיתן. וכן אמר: הגמיאיני נא מעט מים מכדך. השיבה:
אתן לך וגם לגמליך. גמל שותה גלונים של מים, בלי סוף. והוא, יש לו הרבה
גמלים, ועוד עשרה אנשים עמו. רבקה רצה מן הבאר אל השוקת הלוך ושוב, והאיש
משתאה, עומד בלי לנקוף אצבע. בחורה אחרת היתה אומרת לו: מה, אני פריירית
שלך?! היא חשבה שאולי יש לו שבר או בעיות גב והמשיכה. בסוף אמר לה אליעזר:
'אני רואה שאת באמת פריירית, אדוני אברהם הוא מלך הפריירים אז בואי למשפחה
שלנו'. אברהם לא רק שנענה כאשר ביקשו ממנו טובה, אלא רץ אל הכביש, על אף
כאבי ברית מילה, ועשה חסד לאנשים. אני רואה שגם את שייכת למשפחה טובה.

\- בעזרת ד'. אבל רבקה, למשל, האם זה לא פגע בה? האם לא חשבה: אני כל כך
משתדלת, הוא לא יכול לעזור לי?! האם היא לא נפגעה?

\- ייתכן שהיא נפגעה, אבל היא המשיכה, בלי לשאול את עצמה שאלות. התנהגות
הזולת אינה בעיה שלה. ארבעה דברים צריכים חיזוק ואחד מהם – מעשים טובים
(ברכות לב). פעמים רבות אדם עושה מעשים טובים בלי לקבל תודה, אין מעריכים
אותו. מזלזלים בו. לפעמים, אפילו מתנקמים בו. רבנו הרב צבי יהודה סיפר על
אדם שגמל חסד לחברו. אמר לו החבר: חסד גדול כל כך עשית לי, במה אוכל לגמול
לך? השיב: פעמים רבות כאשר אדם מיטיב לזולת, כתוצאה מזה הזולת מתנקם בו.
אנא, כשתתנקם בי אל תהיה אכזרי מדי…

\- אמנם הוא ממשיך במעשיו הטובים, על אף שפוגעים בו, אבל איך יהיה שמח כל
החיים? ואולי רבקה כן נפגעה.

\- היא לא ממש נפגעה, הרי היא אינה חייבת לעשות לו. זהו החסד. והיא שמחה
לעשות טובות לאנשים, גם אם היא חוטפת בחזרה.

\- ומה היא אומרת לעצמה?

\- ראי, את לומדת עבודה סוציאלית, דעי לך שלפעמים זה קורה לעובדות
סוציאליות, הן עוזרות לאנשים, ואנשים אינם מכירים להם טובה על כך אלא מלאי
טענות ותלונות, ומשדרים עוינות. כדי להצליח כעובדת סוציאלית עלייך להיזהר
שלא להישאב אל תוך העבודה, ולא להיפגע. את יודעת שאת עושה טוב ודי בכך.
אינך שוטרת של אחרים, ואינך לוקחת ללב מעשי אחרים, אלא ממשיכה לעשות חסד
בלי חשבון. את יודעת שהקדוש ברוך הוא אוהב אותך, מעריך אותך, מתגאה בך
ואומר למלאכים: בואו וראו את זו שעושה למטה טובות לאנשים..

\- אז זה מה שאני אחשוב: כך אתם מתנהגים כלפי, אבל הקדוש ברוך הוא, הוא
החבר הכי טוב שלי, זה בסדר?

\- זה בסדר גמור.

\- אז אני אחשוב כך בעזרת ד'. תודה רבה הרב.

\- כל טוב.

---

ביחס לביטוי "הקדוש ברוך הוא, הוא חבר שלי" הנראה קצת חריף. "אם ערבת לרֵעך"
\[משלי ו א\] "אחרי שנעשית עָרֵב לקדוש ברוך הוא, שהוא רעך כדכתיב: זה דודי
וזה רֵעי" \[ שיר השירים ה טז; רש"י שם\]. "רעך ורע אביך אל תעזוב" \[משלי
כז י\]. "הקדוש ברוך הוא שנקרא רֵע לישראל ורֵע אביך שחיבב את אבותיך" \[רש"י
שם\]. "מבית רֵעך" \[משלי כה יז\]. "מבית אוהבך, הקדוש ברוך הוא, שקרא
לישראל רֵעים, שנאמר: למען אחי ורעי" \[רש"י חגיגה ז א\]. "דעלך סני לחברך
לא תעביד - ריעך וריע אביך אל תעזוב \[משלי כז\] - זה הקדוש ברוך הוא, אל
תעבור על דבריו שהרי עליך שנאוי שיעבור חבירך על דבריך", \[רש"י על מסכת
שבת, לא א\].

