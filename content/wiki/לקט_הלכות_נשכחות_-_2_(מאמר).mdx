---
title: "לקט הלכות נשכחות - 2 (מאמר)"
type: "מאמר"
---

**כבוד הספרים**

א. אין להניח חפצי חול, ואף חפצי מצווה כטלית או ארבעת המינים. על ספרי
קודש מכל סוג. למשל, מצוי שמאחסנים ספרי חול, מכתבים וכדומה בספריה הביתית,
יחד עם ספרי הקודש, וכאמור יש להיזהר כיצד מניחים. אין מדובר בהידור אלא
בהלכה. אין להניח חול על הקודש אפילו לזמן מועט, וקל וחומר לזמן מרובה. אין
להניח חול על הספרים גם כשהם עומדים, וגם על דפים בודדים של קודש אין
להניח. גם בשעת הלימוד אין להניח למשל עט או משקפיים על הספר. אין להניח כל
ספרי קודש על חומש, על נ"ך אין להניח את כל הספרים, מלבד חומש. גם כשלא
הניח בעצמו את החול על הקודש, כשרואה ספרי קודש בצורה לא מכובדת עליו לתקן
זאת (שו”ע יו”ד סי’ רפב סעי’ יז. מ"ב סי’ קנד ס”ק לא).

ב. ראוי מאד לא להחליף חיתול מול ספרי קודש (שו”ע או"ח סי' עט).

ג. מצוי שיש פח במטבח, לכן יש לשים לב, לברך או ללמוד תורה בריחוק ממנו
כאשר ריחו רע. כדאי תמיד להניח את הפח במקום מוצנע, כגון בתוך ארון (הליכות
שלמה פרק כ).

**שבת**

בעת הדלקת נרות שבת וחנוכה, צריך להדליק מתחתית הפתילה שיוצאת מהשמן או
מהשעווה, כלומר, לא די להדליק רק את ראש הפתילה, ולתת לשאר הפתילה להידלק
מעצמה (שו"ע או"ח רסד, ח). לרוב הפוסקים, בדיעבד יוצאים ידי חובה, ויש
אומרים שלא יוצאים כלל.

**לימוד תורה**

א. נכון שהלימוד הכי רציני וחשוב הוא לימוד הגמרא, אך הפוסקים כתבו שבעל
בית יהיה חלק ניכר מלימודו בהלכה ובשאר עניינים מעשיים, כלימוד מוסר. וגם
אדם שחשקה נפשו בגמרא ישתדל ללמוד בצורה שמביאה לידיעת ההלכה. יש להוסיף
שגם תלמידי ישיבה צריכים להקדיש זמן מכובד ללימוד הלכה, כל אחד כפי כחו,
שהרי גם הם צריכים לדעת כיצד לקיים את המצוות למעשה (מ"ב קנה סק"ג. שו"ע
הרב הל' ת"ת, פ"ג סעי' ד'. ילקוט יוסף ס' קנה, ועוד). שהרי אין אפשרות שאדם
יקיים את מצוות ד' אפילו רק עיקר הדין אם לא ילמד היטב את כל ההלכות
המצויות, ואין זה מספיק לגדול בבית דתי כדי לדעת את כל ההלכות הנצרכות
ליהודי, וגם אחרי לימודי בית הספר והישיבה התיכונית או האולפנה, נשאר הרבה
מה ללמוד. וכן צריך לעשות חזרות על לימוד זה כדי לזכור כיצד לקיים את
המצוות כראוי. ולצערנו אדם שלא ילמד הלכה, עלול לבטל מצוות יקרות לרוב,
ולעבור על איסורים רבים מאד (עיין סוף הקדמת המשנ"ב).

כמו כן, על כל איש ואשה לדעת את יסודות התורה מתוך ספרי אמונה, ספרי מוסר
ומחשבה, וכל התנ"ך. וצריך לחזור על כל אלה כדי לזכור, מצד מצוות ידיעת
התורה (שו"ע הרב הל' ת"ת א, ה-ז). אך לו יהיה גם אדם שיודע את כל התורה,
עליו להמשיך ללמוד תורה, מצד מצוות לימוד תורה (רמב"ם הל' ת"ת א, ח). וב"ה,
בזמננו קל ללמוד תורה, שהרי יש הרבה קבוצות לימוד, הרבה סוגי ספרים, הרבה
מאד שיעורי תורה במדיה, וכל אחד יכול למצוא את מקומו בלימוד התורה. וככל
שאדם ילמד על המעלה העצומה של לימוד התורה, יקל עליו להרבות בלימוד, שהרי
תלמוד תורה כנגד כולם.

- פורסם בשאילת שלמה 610

