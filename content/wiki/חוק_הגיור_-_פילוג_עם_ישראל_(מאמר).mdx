---
title: "חוק הגיור - פילוג עם ישראל (מאמר)"
type: "מאמר"
---

## אני עצוב שיהיו שני עם ישראל

\[אתר "מעריב"\]

חשבתי לתומי שאחרי אלפיים שנות גלות וסבל ופיזור חזרנו להיות עם אחד, ומי
כעמך ישראל גוי אחד בארץ. לכן אני עצוב שיש זוממים לפלג אותנו לשניים:
יהודים על פי הלכה ויהודים על פי גיור מזוייף, גיור פיקטיבי, גיור על פי כל
רב, גיור רפורמי, גיור קונסרבטיבי, גיור בלי מצוות, גיור לא על פי הלכה.
והיהודים מהסוג הראשונים יהיו מנועים מלהתחתן עם היהודים מהסוג, שהם בעצם
גויים שרימו אותם ושיקרו להם שהם יהודים.

אני בקשר עם איש מנתח מערכות בכיר, גם תלמיד חכם, שמתכנן מאגר שישמש לספר
יוחסין, לא יהיה נתון לשליטת מערכות פוליטיות כולל בג"ץ אלא ינוהל על פי
בית-דין חשוב, ולדעתו לשם זהירות ינוהל מחוץ-לארץ. אך לדעתי אפשר לנהלו מן
הארץ.

על כל פנים, אני עצוב, זה יהיה בחורבן הפנימי הגדול ביותר מאז חטא שנאת
חינם שפיצל את האומה.

אך גם על משבר זה נתגבר, כפי שהתגברנו על משברים אחרים. ונצח ישראל לא ישקר
ולא ינחם.

אך נקוה שהכוחות הבריאים באומה של אחריות ואחדות ימנעו מזימה הרסנית נוראה
זו.

- פורסם בשאילת שלמה 326

