---
title: "מקורות ל''קטניות'' (שו\"ת)"
type: "שו\"ת"
---

\[מקורות: הרב מרדכי ציון\]

אמר הגר"ע יוסף בהספדו על הרב הראשי לישראל הג"ר איסר יהודה אונטרמן:
"הגאון המנוח היה מודה על האמת ברוב ענוותנותו, כי הנה היה נהוג לפרסם בכל
שנה ושנה לפני הפסח, מטעם הרבנות הראשית לתל אביב-יפו, בהסכמת הרב הראשי
לת"א-יפו במודעה גדולה, קיצור הלכות והנהגות לחג הפסח. וכשזכיתי לשרת בקודש
כהרב הראשי לת"א, הביא לפני ראש מחלקת הכשרות הרב טכורש ז"ל את נוסח
המודעה, כדי לפרסמה לפני הפסח כנהוג. ואחר ראותי אותה, אמרתי לראש מחלקת
הכשרות (שהוא אשכנזי), שאינני חותם על המודעה הזאת, מפני שיש בה דברים לא
נכונים, דהיינו שכתוב בה בזה"ל: 'האורז והקטניות אסורים בפסח, והספרדים
נוהגים בהם היתר'. וזה לא אמת. אלא צריך להיות הנוסח: 'האורז והקטניות
מותרים, והאשכנזים נוהגים בהם איסור'. כי באמת מבואר בתלמוד (פסחים לה א,
קיד ב), שהאורז מותר בפסח. וכן מבואר בשו"ע (או"ח סי' תנג). וכן הקטניות.
אלא שהאשכנזים נהגו להחמיר על עצמם, כמ"ש הרמ"א. אך טען שזהו הנוסח הוא
משנים קדמוניות. אמרתי לו, בלי תיקון הנוסח כמו שכתבתי, אינני חותם על
מודעה זו. הרב טכורש נמלך בהגרא"י אונטרמן, שהיה אז הרב הראשי לישראל,
והשיב לו, עשה כאשר אמר, כי הצדק איתו. וכן נעשה" (חזון עובדיה – ד'
תעניות-הספדים עמ' תע).

