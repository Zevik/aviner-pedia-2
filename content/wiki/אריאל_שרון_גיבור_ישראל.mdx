---
title: "אריאל שרון גיבור ישראל"
type: "מאמר"
---

## אריאל שרון גיבור ישראל

אריק שרון עלה למרומים והשאיר אצל רבים רגשות מעורבים. אכן ככל בני אדם עלי
אדמות, הוא היה יצור מורכב, אור וחושך שמשו בו בערבוביה. לכן יחד עם כל
הביקורת עליו, יש לזכור שאנו עומדים מול אדם שאפשר להגדירו: גיבור ישראל.

גיבור ישראל שלחם באומץ ובגבורה, בחכמה ובתושיה, במלחמת יום הכיפורים, נחל
ניצחון מזהיר, וכולנו חייבים להכיר לו טובה על תפקידו המכריע.

גיבור ישראל שיש לו חלק גדול בהתיישבות ביהודה ושומרון.

ואותו גיבור נכשל בחורבן גוש קטיף, אם כי, גם בזה אפשר ללמד עליו זכות שחשב
שהוא פועל לטובת האומה. אמנם כשלונותיו אינם מבטלים את מעלותיו, כמו שיוחנן
כהן גדול ששמונים שנה היה כהן גדול ולסוף נעשה צדוקי (ברכות כט א) מעשיו
הטובים בהיותו כהן גדול לא ייבטלו משום כך.

גיבור ישראל שקנה בית בירושלים העתיקה ברובע המכונה זמנית "מוסלמי": "בית
שרון". בכך הודיע לנו ולעולם כולו, שיש כאן אדמות ישראל, נחלות אבותינו
הנצחיות, שאחרים באו ובנו עליהן שלא ברשותנו ונוכחותנו, ואנחנו מעולם לא
שכחנו את נחלת אבותינו.

עלה למרומים איש הצבא, איש ההתישבות, איש הנהגה, שכולנו חייבים לו. עלה
למרומים איש ההפכים, ואנו תפילה שימצא מנוחה במרומים.

- פורסם בשאילת שלמה 318

