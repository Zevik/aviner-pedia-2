---
title: "הרב חנן פורת - תלמיד חכם ארץ-ישראלי"
type: "מאמר"
---

הרב חנן פורת זצ"ל – תלמיד חכם ארץ-ישראלי

בגלל ענוותנותו של ידידי ורעי הרב חנן, בגלל תלבושתו הפשוטה, בגלל התנהגותו
חסרת הגינונים, רבים לא ידעו שעומד לפניהם תלמיד חכם אמתי, אחד המבריקים
ביותר שצמח בישיבתנו מרכז הרב, וכמובן לא ידעו שהוסמך לרבנות.

כי רבנו חנן לא שאף לעשות מהתורה קרדום לחפור בו, אלא אדרבא, לאור התורה
הוא הפך את עצמו לקרדום לחפור בתוככי חיי היצירה הישראלית. ועליו יוכרח כל
אדם להודות, שאותו אדם אציל נפש קיים בעצמו נאה דורש ונאה מקיים, אומר
ועושה.

הצנחן האמיץ הזה נבחר על ידי ההשגחה האלוקית להיות בין לוחמי מלחמת ששת
הימים, וממשחררי ירושלים, למען דעת שהקודש הפנימי שבאומה, הוא הערובה
העליונה לקיומה.

וכמובן, ארץ ישראל לא רק נכבשת אלא גם צריכה להיות ארץ נושבת, ולכן הוא קם
מהגמרא ומסר נפשו להיות ממקימי כפר עציון לתחייה. ליתר דיוק מסר נשמתו,
כלומר, חייו הרוחניים, הלימודיים, למען יישוב הארץ.

אבל גם את נפשו וגופו כפשוטו מסר, ובמלחמת יום הכיפורים נפצע באורח קשה
מאוד בחזית הדרום, וניצל בחסדי ד' עלינו. ולאחר מכן היה ממקימי גוש אמונים
וההתיישבות ביש"ע.

אבל בל נחשוב שרק התורה והארץ עניינו אותו, אף העם עניין אותו והוא פעל
בסמינרי גשר, למען חבּר בין חלקי האומה המכונים לצערנו דתיים וחילוניים.
'לצערנו', אנו אומרים, שהרי ודאי אין יהודי חילוני ולכל אחד יש נשמה קדושה.

ואכן, אין כאן שלושה עניינים נפרדים. הרב חנן אהב לספר שפעם דנו בישיבה מה
יותר חשוב – התורה, העם או הארץ? והם פנו בשאלה זו לרבנו הרב צבי יהודה
שהשיב בחיוך: אנן בשלמות עסקינן. וזה היה נר לרגלו של רבי חנן, שהכול עניין
אחד. ולכן גם תוך כדי פעילותו הציבורית הענפה, רבי חנן לא חדל ללמוד תורה
וללמד תורה, ובמיוחד להאיר נתיבים לחיפוש האמונה השלמה, כגון בספרו את 'אחי
אנוכי מבקש', שבו יסודות האמונה היותר עמוקים והיותר טמירים מוצעים בשפה
ובסגנון המוצאים מסילות ללבו ולשכלו של כל אדם חושב.

אבל שיא מסירות הנפש של אותו גיבור היתה בכניסתו לפוליטיקה. אותו מקום קשה
וחשוך, שוחק גם אנשים אצילים. אבל גיבורנו, גם כי הלך באותו גיא מסובך,
נשאר בקדושתו ובטהרתו, ולא התאהב בכסא, שזו תופעה נדירה מאוד בעולמנו
הפוליטי. אכן, כאשר הוקמה סיעת מצ"ד הוא הצטרף אליה אך לא לקח את המנדט שלו
מן המפד"ל לסיעה החדשה אלא התפטר מהכנסת. וגם יותר מאוחר הוא פרש מהאחוד
הלאומי כדי לפנות את מקומו לחבר כנסת אחר. אף על פי שעיננו בוכיה נזכיר
מלתא דבדיחותא על חבר כנסת שניסה לשכנע שהוא עושה לשם שמים ולא לשם כיסא,
אמרו לו אנשים חדי שכל: כן "השמים כסאי"... אבל ידידנו חנן באמת עשה לשם
שמים ולכן פעמיים ויתר על כסאו. הוא פעל ללא לאות למען עם ישראל בכל מה
שיכול.

תמיד הסתכל קדימה. כיצד לחדש פעלים למען האומה, כיצד לא לתת לאור להתעמעם,
כיצד תמיד להגביר את הכוח הרוחני של האומה. אכן תלמידי חכמים אין להם
מנוחה, לא בעולם הזה ולא בעולם הבא.

אחרי שפרש מן הפוליטיקה של האומה, הוא היה מן המקימים של מכללת הרצוג
הגדולה ולימד שם וכן לימד בישיבת בית אורות, וכן לימד בישיבות רבות וביניהן
מכון מאיר. ואז נגלה לכול שאכן תלמיד חכם גדול ועמקן ניצב לפנינו.

ונוכל לומר שהעלון שערך בענווה 'מעט מן האור', הרבה אור יש בו, אור עדין,
אור מתוק. לא אור מסנוור, לא אור שורף.

מה לא עשה גיבורנו הטהור, הגיש תוכנית קבועה ברדיו גלי ישראל, והיה ממקימי
וראשי עמותת 'אורות החסד' שסיפקה מזון ומוצרי חשמל ובגדים לאנשים מעוטי
יכולת.

לפני כשנה, אותו ידיד ה' לקה בסרטן, אבל רוחו לא לקתה בקרבו. בראיון ברדיו
הוא הכריז שאינו מפחד מהמוות כי "עם המוות לא מסתיימים החיים, אלא עוברים
שינוי, עוברים הארה גדולה".

ללא ספק גיבורנו זוכה עתה להארה גדולה. אבל אנחנו נותרנו יתומים, מתגעגעים
לאורו, וכיצד נינחם. ובכל זאת שולחים אנו ניחומים לאשתו רחל אשר אתו
במלאכה, ולאחד עשר ילדיו-כוכביו.

התלמיד החכם הארץ ישראלי, הגאולתי, עלה למרומים, אבל רוחו מפעמת בקרבנו
ובכל מפעלינו, ותאיר אותם לנצח. 'צדיקים במיתתם קרויים חיים', הוא חי
בתוכנו בכל יצירתו הענקית לתחיית האומה בארצה על פי תורתה.

- 

נלקח משאילת שלמה 196

