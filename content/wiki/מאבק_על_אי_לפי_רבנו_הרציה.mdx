---
title: "מאבק על א\"י לפי רבנו הרצי\"ה"
type: "מאמר"
---

## המאבק על ארץ ישראל לפי רבנו הרב צבי יהודה זצ"ל

**מלחמה על יהודה ושומרון**

\[עיטורי כהנים – גליון 105\]

רבנו הרב צבי יהודה הכריז מול עם ישראל וכל העולם כולו: "על יהודה ושומרון
תהיה מלחמה" "על גופותינו"! (להלכות ציבור עמ' ריד ועמ' רכו). כאשר נשאל מה
כוונתו, האם למלחמת אזרחים. סירב להשיב. אחר כך הוא ביאר לרמטכ"ל שאין
הכוונה למלחמת אזרחים, או למלחמת מתנחלים נגד הצבא, וכך כתב לו: "הדרכת
חז"ל ורבותינו הנאמנים היא על מלחמות ישראל עם אומות העולם. נקווה שלא
נצטרך להגיע אל מלחמת עם ישראל בממשלתו הכושלת". אם כן מדובר במלחמת העם
כולו בממשלתו. כתב לשר הבטחון "על יהודה ושומרון תהיה גם מלחמה פנימית,
וכאשר העם כולו יתקומם בזה נגד הממשלה הזאת, כמובן שהננו עם העם כולו, בעת
תקומת דבר ד' ונצחו על עמו ונחלתו, ולא עם הממשלה בכשלונה. הממשלה בשביל
העם ולא העם בשביל הממשלה".

וכן ביאר לתלמידים שלא מדובר בהנחיה מעשית אלא הקריאה בעלת ערך חינוכי:
"אמרתי וכתבתי שעל יהודה ושומרון, יריחו והגולן, תהיה מלחמה. ואין להעלות
על הדעת שום ויתורים. על האיום הזה, הדיבור הזה, ההתרגלות הזאת, החינוך
הזה, יש לחזור פעמים, פעמים, בלי הרף, אלפי פעמים, כדי לעקור מן שורש את
הריקון הזה, את חולניות הזו, את החולשה הזאת. האדמות האלה אינן שייכות
לגויים ולא גזלנו אותם מהגויים, אלא ב"ה גדלנו, התבגרנו וחזרנו אליהן. על
יהודה ושומרון הגולן ויריחו תהיה מלחמה. על האיום הזה והדיבור הזה, יש
לחזור מחר ומחרתיים בלי הרף, על מנת לבטא את העמדה שלנו, בתוקף ועוז. יש
להזכיר לממשלה ולעם ישראל, שאין להעלות על הדעת ספק ספיקא של ויתור על משהו
של ארצנו איננו בעלי בית על הארץ הזאת. היא של כל עם ישראל, אנחנו היהודים
היושבים כאן, אנחנו נציגים של כל עם ישראל כולו. אין לנו לבגוד אלא להוסיף
תוקף ועוז של קידוש השם" (מתוך הקלטה). הרי שסגנון זה הוא הדגשה בצורה
החריפה ביותר שיש כאן עניין נורא ואיום.

מעולם לא הורה רבנו למעשה לאף אחד: לך עשה מלחמה על יהודה ושומרון.

**העלייה הראשונה לגרעין אלון מורה**

\[מתוך ראיון עם הרב יעקב הלוי פילבר, אדר תשע"ב ב-'ערוץ מאיר'\]

"כשעלינו בפעם הראשונה לגרעין אלון מורה, נצמדתי לר' צבי יהודה. וגם שם
ספרו כל מיני אגדות שהוא אמר "תירו עלי במכונות ירייה" ושטויות. \[הוא\]
בחיים שלא לא היה אומר לחיילי צה"ל תירו עלי במכונת ירייה וכו'. אריק שרון
לקח אותו, הוא ירד מהמכונית. אני מיד נצמדתי אליו. השאלה הראשונה שהוא שאל
הייתה: "למי שייכת הקרקע"? שאלתי אותו: "הרב, למאי נפקא מינא? ארץ ישראל
היא שלנו". הרב צבי יהודה ענה: "אם הקרקע הזאת היא של מוחמד, של ערבי פרטי
אין לנו מה לעשות כאן, נלך מכאן". זה פרט שלא ידוע מר' צבי יהודה. ר' צבי
יהודה היה מאוד דמוקרט, ר' צבי יהודה היה בליגה נגד כפייה דתית. בתחום הפרט
הוא היה נגד כפיה, אבל בפרהסיה היהודית יש מקום \[לכפיה\], כמובן לא בזריקת
אבנים וכו' כל מה שלא שייך לקיום של הציבור של העם היהודי, זה דוגמא אחת של
הרחבות.

כשבגין חזר מ'קאמפ דוד' הוא התחייב לקארטר ששלשה חודשים הוא לא יקים
התנחלויות, מה שהיום ביבי עשה עשרה חודשים, בגין עשה אז שלשה חודשים. אז
החבר'ה ובראשם חנן פורת הקימו התנחלות בשכם. חבר'ה באו לר' צבי יהודה
הביתה. ישבו סביב השולחן שלו, ר' צבי יהודה ישב בראש השולחן ומולו ישב חנן
פורת, ר' צבי יהודה אמר בהאי לישנא: "חבר'ה, העם לא אתנו". חנן פורת ז"ל
אמר: "אם אנחנו נעלה למקום, אז נסחוף את העם" – ר' צבי יהודה הגיב לזה
בתנועת יד \[של ביטול\] של 'שטויות'. באמת לא יודעים למה בסיפור הקודם הוא
עלה נגד הממשלה, ולמה במקרה הזה שבגין היה רה"מ \[הוא התנגד\]. זה חזרה על
היסוד הדמוקרטי של הרב צבי יהודה. ממשלת רבין הייתה ממשלת מעוט, יש לו
מאמרים על זה. תמיד כשרוצים לצטט את ר' צבי יהודה צריך לבדוק את הדברים
שבכתב, אלו דברים שבאמת ר' צבי יהודה אמר, כל מה שמספרים בשמו... הוא דיבר
ואמר שזה יותר גרוע מ\[שאלת\] "מי הוא יהודי", המיעוט \[אז היה\] שולט על
הרוב בעם ישראל ועוד בעזרת הערבים זה חילול ד' וכו'. ממילא לממשלת מעוט אין
את הסמכות, לכן הוא הרשה לעצמו ללכת נגד זה. בגין כבר היה בממשלת סמכות, ר'
צבי יהודה לא היה הולך נגד ממשלת ישראל...".

- 

נלקח משאילת שלמה 322

