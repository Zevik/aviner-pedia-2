---
title: "למה אין ניסים היום? (מאמר)"
type: "מאמר"
---

**שאלה:** למה אין נסים היום?

**תשובה:** זה מוסבר בכמה מקומות בספר משך חכמה של רבי מאיר שמחה מדווינסק.
הוא אומר שהצורך בנסים לפתור בעיות של אנשים או לשכנע אנשים שייך לתקופה
ילדותית של המחשבה האנושית. כלומר, אדם עם אמונה חזקה לא צריך נסים, הוא
מאמין בהשם, הוא יודע שטבע זה נס. הכל נס. העיניים הם נס, האוזניים הם נס,
העיכול זה נס, השעון זה נס, האוויר זה נס, הכל נס.

הוא אומר שם שהטבע זה יותר מנס, כי נס זה משהו חד פעמי ואילו הטבע זה נס
מתמיד ומופלא. אמנם אנשים פשוטים לא מתפלאים מהנס הטבעי הזה. הם לא מתפלאים
מכך שלאימא יש איזה מין גרעין קטן בבטן שיכולים לראות רק במיקרוסקופ ושהדבר
הזה צומח לתינוק חמוד. הם צריכים דברים משונים ומוזרים. הם מתפלאים מהמוזר.
הקב"ה מתהלך עם כל אדם כפי כוחו.

לכן כאשר האומה הייתה בראשית דרכה הוא עושה לאומה דברים מופלאים, אבל במשך
התפתחות הדורות, אנחנו כבר לא זקוקים לדבר הזה. אנחנו מסתדרים. אנחנו
מאמינים גם בלי נסים. נסים זה צורך של חולשה. למשל, גדעון ביקש סימן ועוד
סימן מהקב"ה כי בזמנו היו רחוקים מד' וחלשים באמונה. מי שחזק לא זקוק
לדברים האלה. אומר יעקב אבינו, "קטנתי מכל החסדים" (בראשית לב,י), חז"ל
אומרים, מי שעושים לו נס מנקים לו מזכויותיו (שבת לב,א), כלומר מורידים
מהזכיות שלו. אך למה מורידים? כי צריך ללכת בדרכי ד' ולא שה' ילך בדרכינו.
ריבונו של עולם מסדר את העולם בדרך שלו, ואנחנו צריכים ללכת בדרכי ד'.

