---
title: "מקורות ל\"מצוות בניית סוכה כשלא ישבו בה\" (שו\"ת)"
type: "שו\"ת"
---

\[מקורות ע"י הרב מרדכי ציון\]

ז"ל הג"ר ראובן מרגליות שם: "נלע"ד דאפי' מי שלא ישב בסוכה למשל חולה שהוא
בשלהי דקייטא בכפר עם אשתו ואין עמו מי שיחויב לישב בסוכה עכ״ז יחויב לפני
החג לעשות סוכה דעשיית סוכה היא גופה מצווה עיין מכות ח' ע"א ממאי דמחטבת
עצים דרשות דילמא מחטבת עצים דסוכה, ובירושלמי ברכות פ"ט ה"ג מובאה ברכה על
עשיית הסוכה וע"כ לא קאמר הט"ז לקמן סי' תרמ"א אלא שאין עשיתה גמר מצותה
אבל עכ"פ חלק המצווה היא ועיין בשבועות כ"ט ע"א נשבע שלא לעשות סוכה וכו',
והאיש ההוא יברך שהחיינו כשיוכל לסייע בעשיתה עיין מנחות מ"ב ע"ב וכן
יגיעהו ד' לעת חיה ויזכה לישב בצלא דמהימנותא". ובקונטרס ידון משה יא עד,
השיב הגר"ח קניבסקי: "כן יש לו מצווה \[לבנות את הסוכה\]". וכתב בשו"ת
תשובות והנהגות (ו קלט) שיש מחלוקת ראשונים אם עשיית סוכה היא מצווה בפני
עצמה או הכשר מצווה. ומי שלא נמצא בביתו ומתארח אצל אחר לא מקיים את מצוות
בניית הסוכה אא"כ יסייע למארחו בבניתה או שמארחו יכוון בבנייתה שבונה גם
עבורו. והמתארח במלון מקיים אף את מצוות בניית סוכה כיוון שבנוה עבורו.

