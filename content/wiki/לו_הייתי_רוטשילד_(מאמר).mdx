---
title: "לו הייתי רוטשילד (מאמר)"
type: "מאמר"
---

הוי, אילו הייתי רוטשילד, מה הייתי עושה? לא הייתי קונה לעצמי שום דבר, כי
ב"ה לא חסר לי כלום. ובכלל, אם אקנה, איפה אשים בבית?!

אבל הייתי נותן כסף לכל אשה ענייה שנקלעת יום שישי אחרי הצהרים בלי כסף כדי
לקנות לשבת. ובעצם, הייתי נותן גם בימות החול עבור כל ילד רעב, שאוסף אוכל
מפחי אשפה, ולפעמים גם גונב מזון, מה שנקרא "פשעי עוני". ולא רק לכל ילד,
אלא גם לכל אדם עני. ומה נקרא עני? מי שחסר לו החיוני. ודאי משרד הרווחה
נותן להם כל שנה עשרות מיליארדים, אבל אין זה מספיק. אז הייתי משלים. גם
הייתי נותן ישירות למשרד הרווחה, כדי שלא יקבל כסף מכל מיני ארגונים של
ידידות נוצרית, שבסוף יש לזה מחיר יקר.

מאותה סיבה, הייתי נותן כסף למשרד החינוך, כדי שלא יקבל כסף מכל מיני
ארגוני שונאי עם ישראל, שונאי מדינת ישראל, בשביל תוכניות חינוך מושחתות.

ובודאי הייתי נותן כסף לצה"ל, כדי שלא יקבל כסף מקרנות עויינות תמורת
תוכניות חינוך אנטי-יהדות, אנטי-מדינה ואנטי-צה"ל.

הייתי נותן כסף לכל בחור עני, כדי שיוכל ללמוד באוניברסיטה, כי הלימודים
יקרים והוא גם צריך לעזור לפרנסת משפחתו. וכמובן, לכל תלמיד ישיבה, על אף
שהלימודים לא יקרים ומעולם לא דחו תלמיד עני, ובאשר לאברך, לא רק הלימודים
חינם, אלא הוא גם מקבל מילגה, - אך ברור שכל זה אינו די.

ואם יש לכם עוד רעיונות, אמרו לי ואתן בשמחה – לו הייתי רוטשילד.

ואחרי שאגמור לעזור לכל עם ישראל, ולא יישאר יהודי אחד במצוקה בעולם, אתן
גם כסף לגויים. גם הן בני אדם. למשל, אתן אוכל ל-800 מיליון רעבים, אשר
מתוכם מתים כל יום 30 אלף ילדים. אעזור למיליארד אנשים שאין להם מי שתיה,
לחפור עמוק באדמה עד שימצאו מקור מים. אבל, קודם, עליי לסיים עם אחיי מעם
ישראל.

כל זה הייתי עושה, אילו הייתי רוטשילד. אבל איני רוטשילד. אז נשאר לי
להתפלל לרווחת כל העניים, וכמובן לתת להם קצת כסף ממה שיש לי כפי כוחי הדל.

- פורסם בשאילת שלמה 611

