---
title: "תנועה גדולה"
type: "מאמר"
---

## אני מקים תנועה גדולה

\[הרב שלמה אבינר\]

אני מקים תנועה גדולה, תנועה ענקית, התנועה הכי גדולה של עם ישראל. התנועה
הזו היא "עם ישראל האמתי הרציני הנאמן והמסור", שזה רובו של עם ישראל, רובו
ככולו, כמעט כולו.

באמת, התנועה הגדולה הזו קיימת מזמן, והיא עשתה דברים אדירים: בניין הארץ,
שיבת ציון, הקמת המדינה, מלחמות ישראל, החזרת התורה לארץ ישראל והחזרת
האחדות לעם ישראל.

לכן התנועה הזו כבר קיימת מאז ומקדם, ורק באתי להזכיר את קיומה, "לחזור על
הראשונות" כלשון רש"י. חשוב מאוד לחזור על כך אלפי פעמים מפני הרוצים לבלבל
אותנו בעזרת מאמרי מערכת וכתבות שונות, בעזרת מניפולציות ושקרים חוזרים
ונשנים עד שהופכים כביכול לאמת. אלא אנו ניזונים מסקרים אמתיים ורציניים
ומהם יוצאת בהירה וזכה בשורה עצומה: עם ישראל הוא דתי ועם ישראל הוא לאומי!

כמובן, לגבי המושג 'דתי', יש צורך להתאזר בקצת סבלנות ובקצת סובלנות. יש
דתי בלי ציצית ויש דתי בלי כיפה. יש אפילו דתי ההולך לבית כנסת בשבת בבוקר
ואחר כך נוסע לים, שהוא צריך תיקון, אך לעומת זאת הוא ישר וטוב ועושה חסד.
הרי גם זו דתיות, לא כן? אז דע לך שיש לו כיפה שקופה, כיפת שמים. אז דע לך
שעם ישראל הם מאמינים גדולים בנשמתם, וגם דתיים גדולים במעשיהם. אך אמרו
להם כל הרבה פעמים שהם מחוץ לגדר, שהם החלו להאמין בבדיה זו.

ועם ישראל הם לאומיים, במובן הפשוט והישר של מסירות על הארץ, על כל הארץ.
כן על כל הארץ. העם היושב בציון רואה בחלוקת הארץ חורבן, ובחלוקת ירושלים
חורבן שבחורבן. הוא אינו נפתה לרמייה הגדולה הטוענת כי "המתנחלים הם 4%
וחוסמים את תקוות השלום ולכן עליהם לפנות את ביתם". ברור לו שאין זה עניין
של המתנחלים אלא של העם כולו, שלא חזר לארצו רק כדי למצוא מקלט בטוח בפיסת
ארץ פצפונת שיקראו לה מדינת ישראל, אלא כדי להיוולד מחדש ולחדש ימיו כקדם.
הוא אינו מאמין לרגע ברכבת השלום המדומה והמרומה שיצאה כביכול לדרך אך אינה
מובילה לשום מקום ולשום דבר, רק צופרת את ביטול תביעת עם ישראל על ארצו.
אין צורך כלל להיות ימני כדי לסבור כן, די להיות בן-גוריוניסט רגיל.

העם היושב בציון הוא עם בריא וחזק, הוא אינו עייף אלא מלא אמונה. הוא לא
ימכור חלקים מארצו או מבירתו בשביל נזיד עדשים או מחמת איומים. הוא אפילו
לא מפחד מהאיום הגרעיני האיראני וזה עצמו מרחיק איום זה. משל למה הדבר
דומה? כאשר היטלר ימ"ש הפגיז את לונדון, הפאניקה גרמה יותר אבדות מאשר
הפצצות עצמן. כאשר השתחררו מהפחדים המוגזמים, החיים חזרו למסלולם במידה
רבה.

לכן עמנו העשוי ללא חת וללא מורא הנו צודק. התדעו כמה קרבנות חלילה עלולה
להסב פצצה גרעינית שתיפול באזור הכי צפוף של מדינתנו, הלא היא תל אביב עיר
קודשנו? חצי מיליון? מאה אלף? חמישים אלף? לא ולא, גם פצצה גרעינית מהסוג
שאיראן מכינה, אם תיפול חלילה באזור הצפוף ביותר בארצנו, בעיר הקודש תל
אביב, עם היערכות מתאימה של פיקוד העורף, תגרום לפי הערכות המומחים לפּחות
מעשרת אלפים הרוגים. כמובן, גם עשרת אלפים זה הרבה וגם אלף, אפילו מאה
אפילו עשר ואפילו אחד, אבל אין לכך משמעות של חורבן עיר או מדינה או איום
קיומי.

אם כן, למה נהרגו בהירושימה ובנגסקי יותר ממאה אלף איש? בגלל כמה סיבות: א.
גורם הנזק העיקרי היה ההדף, עקב שיטת הבנייה הקלה מעץ, אך אצלנו יש מקלטים,
ממ"דים ובנייה עמידה. ב. להבות אש השתוללו עקב הבנייה בחומרים דליקים. אך
אצלנו זה בטון. ג. אנשים שתו מן הגשם שירד מעננים שספגו נשורת רדיואקטיבית.
ד. צופר האזעקה לא הופעל ואנשים המשיכו להסתובב. לנו יש מערכות אזעקה
משוכללות (זמן שיוט מאיראן עד כאן הוא יותר מעשר דקות).

ומה עם אלו שנספו שם בקרינה במשך השנים? 1200 נפש.

וכל זה בהנחה שלא נצליח להפעיל את מערכת החסימה "כיפת ברזל". על כל פנים,
בגלל נזק נקודתי, איננו נכנסים לפאניקה ואיננו קורסים, לא ניכנס לפאניקה
ולא נקרוס. לכן כבר לא כדאי לאויב להנחית פצצה אשר בעקבותיה הוא יספוג
התקפת נגד קשה, כי כידוע, לנו יש מלאי של כמה מאות טילי יריחו עם ראש חץ
גרעיני...

כל זאת בלי להזכיר את הוירוס 'סטוקסנט' שזה עתה הורס בזה אחר זה עשרות
מחשבים הקשורים לגרעין, וייקח להם שנתיים לפחות לתקן...

אשרינו! עם גיבור , עם מאמין, עם בוטח, עם אוהב את כל ארצו. לא עם מפוחד
בתוך מקלט, אלא עם נגאל. עמנו לא תמיד יודע מה קורה ביהודה ושומרון, אך
כאשר נודע לו, הוא אינו מתייחס לזה כאל בעיה פרטית של קומץ מתנחלים, אלא
כעניין של עוצמה לאומית ובריאות לאומית וכבוד לאומי, וודאי הוא לא ייטוש את
ירושלים בירתו.

אך אותם אחים חסרי אחריות לאומית ומוסרית, הלכודים בפחדים ומוכנים לכל מיני
ויתורים, לא שם נמצא עם ישראל הענק! אותו מיעוט קטן זניח יוצא בכותרות על
שתי מדינות ועל שתי ירושלים. אך עם ישראל לעולם לא יקבל זאת. עם ישראל הוא
ציוני! גם חרדים הם ציונים, בדרכם שלהם, הרי הם גרים פה ובונים פה.

העם הגדול רואה שהוא חי כאן בנסי נסים. לא נסים מוזרים בניגוד לטבע אלא
נסים דרך הטבע. עם ישראל הוא מאמין גדול. ראינו זאת בעופרת יצוקה, ובעוד
פעמים רבות.

מאמין הוא כולו , שהוא נולד מחדש, שהוא נוצר עוד הפעם כימי קדם. הוא מלא
רעננות ועוז, הוא מאמין שהוא הולך קדימה ולא אחורה, ואמונתו זו היא רז
קיומו.

