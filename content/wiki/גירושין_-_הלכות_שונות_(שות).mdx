---
title: "גירושין - הלכות שונות (שו\"ת)"
type: "אישות ומשפחה - הלכה (שו\"ת)"
---

**נישואים אזרחיים**

ש: מי שהתחתן בנישואים אזרחיים, האם זקוק לגט?

ת: תלוי בנסיבות. על פי רוב, אם זה בחו"ל בלית ברירה לאן צריך גט, ואם זה
בארץ, מתוך ברירה, צריך גט. אך כאמור, צריך לשאול בית-דין בכל מקרה (ע'
כתבי הגרי"א הענקין א 117-87. שו"ת אגרות משה אה"ע א עד).

**הפקעת קידושין**

ש: האם אפשר להפקיע קידושין למפרע כדי לפתור בעית עגונות?

ת: לא. הפוסקים דחו (שו"ת מלמד להועיל ג נא. שו"ת ציץ אליעזר א ב אות ב).

**נישואים על תנאי**

ש: האם כדאי לתקן קידושין על תנאי שפוקעים למפרע אם בן זוג אחד רוצה להתגרש
כדי לחסוך בעיות של מסורבות גט?

ת: כבר דחו רבותינו הצעה זו, כי לא בגלל כמה מקרים אומללים, מבטלים קדושת
הנישואים בישראל, להפוך כולם לספק זנות. עיין תשובות גדולי הדור בספר "אין
תנאי בקידושין", שנת תרצ (עי' שו"ת אגרות משה אה"ע ד קו-קז).

**סעודת הודיה**

ש: קיבלתי גט אחרי כמה שנות סירוב והתנהגות מכוערת מצד בעלי לשעבר. האם יש
מקום לעשות סעודת הודיה?

ת: כן.

**טבעת נישואים**

ש: מה לעשות בטבעת נישואים בגירושים – להחזיר או למכור?

ת: היא שלך. למכור.

**חזרה אחר גירושים**

ש: אני והגרוש שלי מאוד מתלבטים אם לחזור או לא?

ת: ודאי טוב, אך רק אחרי יעוץ נישואים לתקופה מסויימת, כאשר היועץ יאמר
שהדבר יצליח. כי לחזור לאותו מצב של מריבות ומתחים – אין תועלת.

**גרושה שזינתה**

ש: אשה התגרשה, חיה עם אדם אחר בלי נישואים, האם יכולה להתחתן שוב עם הגרוש
שלה?

ת: כן. המגרש את אשתו ואחר כך זינתה, מותרת לחזור לבעלה. שו"ע אע"ה י א.
ותעשה תשובה.

**שלום בית**

ש: אם אשתי הולכת בלי כיסוי ראש ולובשת מכנסים, ויחסינו טובים, יש להתגרש?

ת: ודאי לא. \[הרי אדם נדון על פי רובו (רמב"ם, הלכות תשובה ג א) – רשם
מ"צ.\]

