---
title: "עליה להר הבית 3 (שו\"ת)"
type: "שו\"ת"
---

\[מקורות ע"י הרב מרדכי ציון\]

**עליה להר הבית**

ש: אמנם הרבנים פסקו שאסור לעלות, אבל לפעמים הגאולה מגיעה בדרכים כאלה
כגון שמשון שנשא אשה גויה?

ת: פסוק מפורש שהוא עשה על פי ד'. "מד' יצא הדבר".

**הר הבית**

ש: יש מקומות במתחם הר הבית שמותר להגיע אליהם?

ת: מותר להגיע עד השלטים של הרבנות הראשית האוסרים כניסה להר הבית.

**הר הבית**

ש: מה בכך שהרבנים מתנגדים לכניסה להר הבית, הרי הרבה דברים טובים מתחילים
מלמטה?

ת: כן. אם הם באמת דברים טובים ולא אם הם איסור.

**הר הבית והלכה**

ש: על פי ההלכה אסור לעלות להר הבית, אך יש מצבים ששמירת ההלכה גורמת
חורבן?

ת: זה טיעון רפורמי. אדרבה עבירות גורמות חורבן, כגון חורבן בית ראשון ובית
שני, ושמירת הלכה מביא בנין.

**רבנו הרב צבי יהודה ועלייה להר הבית**

ש: האם הרב צבי יהודה חלק על הרב שלמה גורן בחישוביו ולכן אסר לעלות להר
הבית?

ת: הוא חלק על כל החישובים באופן עקרוני ואמר בתקיפות שעצם החישובים הם
כדין יריקה בהר הבית, וכאשר הביאו לו מאמר עם חישובים, דחה אותו על הסף בלי
לפתוח אפילו (עי' למקדשך תוב 12 – מ"צ).

**ח"כ בהר הבית**

ש: ראיתי ביוטיוב סרט בו ח"כ דתיה עולה בי' במרחשון השנה להר הבית עד הכיפה
שזה ודאי מקום אסור. מה ההסבר?

ת: א. על פי פסק הרבנות הראשית וגדולי הדורות, הכל אסור. ב. כאשר מתירים את
האסור, ההיתר מתפשט על מה שעוד יותר אסור.

**הר הבית בתחילת שנה**

ש: האם יש מצוה לעלות להר הבית בתחילת השנה, כיון שהעולם נברא תחילה באבן
השתיה?

ת: לא להמציא מצוות חדשות ולא להמציא היתרי עבירות.

**עלייה להר הבית**

ש: למה לומר שאסור לעלות להר הבית, אם יש רבנים שמתירים?

ת: כמעט כולם אוסרים, וכל הגדולים אוסרים. הגר"א נבנצל אמר שהעולים הם
בדרגת שועלים ("גם בזמננו שועלים מהלכים בהר בית ה', הם אותם יהודים טועים
ר"ל, המהלכים ברגליהם במקום שכתוב בו והזר הקרב יומת. ולנו לא נותר אלא
לצפות לקיום נבואת זכריה, עוד ישבו זקנים וזקנות ברחובות ירושלים" ירושלים
במועדיה – בין המצרים עמ' סז – מ"צ).

**עליה להר הבית**

ש: עתה המשטרה עושה הכל כדי לאפשר ליהודים לעלות להר הבית. האם אין כאן
סימן מן השמים שיש לעלות ולקיים את המצוה?

ת: לא פוסקים הלכה על פי משטרה אלא על פי גדולי ישראל. גם אין בימינו מצוה
לעלות להר הבית (ע' ספרו של הרב 'למקדשך תוב').

**עליה להר הבית**

ש: מותר לעלות להר הבית? ראיתי קריאה של מספר גדול של רבנים, כ-50, לעלות!

ת: בדוק אם אין כנגדם 500 או 5000. בדוק גם מה דעת גדולי דורנו. בדוק גם
דעת גדולי הדור הקודם. בדוק מה פסקי הרבנות הראשית. בדוק מה פסקו מרן הרב
קוק ורבנו הרב צבי יהודה.

**עליה להר הבית**

ש: האם מותר לעלות להר הבית?

ת: לא. זו עבירה. יש שלטים של הרבנות הראשית שאוסרים.

ש: אבל יש אומרים שהרבנות הראשית לא היא הקובעת עבור עם ישראל והשיקולים
שלה הם פוליטיים?

ת: עכשיו יש לך 2 עבירות.

**כניסה להר הבית**

ש: עד איפה מותר להיכנס בהר הבית?

ת: עד השלטים של הרבנות הראשית שאוסרים ללכת הלאה. כמובן הם קדמו זמן רב
לרבנות הראשית.

\[כידוע, הנציב העליון הראשון שנתמנה להיות המושל העליון על ארץ ישראל
שנשלטה ע"י האנגלים בין שתי המלחמות, היה יהודי בשם הרברט סמואל, שהיה שומר
מסורת ואף נזהר מלחלל שבת בפרהסיא. היה הולך בשבת ברגל מארמונו באוגוסטה
ויקטוריה בהר הצופים, עד לחורבת רבי יהדה החסיד. בפגישתו הראשונה עם סיר
הרברט סמואל, לאחר התמנותו לתפקיד הרם של הנציב הראשון ליהודה, ביקש ממנו
הגרי"ח זוננפלד רשות לקבוע שלטים בכניסות השונות של הר הבית, המזהירים על
איסור הכניסה למקום המקדש. תמהו מלוויו, מה ראה על ככה לעורר עניין זה כבר
בפגישה הראשונה, בו בזמן שאותה בעיה לא נראתה כדחופה באותם הימים, כי בין
כה לא העיז כמעט יהודי להיכנס להר הבית מחשש פגיעה מצד הערבים. באותה שעה
ניסרו בעיות הרבה יותר דחופות בחלל עולמה של היהדות החרדית. הסביר הגרי"ח
זוננפלד, כי הוא אמנם יודע שקיימות בעיות דחופות יותר. ברם, כוונתו היתה
לרמוז להרברט סמואל הנציב העליון, כי גם לו עצמו בתורת יהודי אסור להיכנס
להר הבית. בתשובה ביקש ממנו הרברט סמואל להגיש את הבקשה בכתב. הוא אמנם פנה
אליו רשמית במכתב בנדון, בזו הלשון:

הוד מעלתו הנציב העליון של א"י, סיר הרברט סמואל הי"ו,

"הנני מרשה את עצמי לבקש בזה רשיון מאת הוד מעלתו, לקבוע שלטים אצל שערי
הכניסה של מקום המקדש, בכתב עברי, יידיש וספרדית, להזכיר את בני ישראל שלא
יכנסו למקום המקדש. כי בזמן הזה חסרים לנו אמצעי הטהרה המכשירים את האדם
להיכנס למקום המקדש, ועל כן אסור לשום בר ישראל על פי חוק התורה להיכנס
למקום הקדוש הזה". חכמת חיים עמ' ריב-ריג – רשם מ"צ\].

**מקומות מותרים בהר הבית**

ש: האם מותר להיכנס למקומות שלפי הרב גורן אינם הר הבית?

ת: א. דעתו שנויה במחלוקת. ב. גם בזמנו הרבנות הראשית לא התירה. ג. בפועל
הגר"ש גורן עצמו לא נתן היתר לאומה להיכנס שם. ד. למעשה מי שפוסק בימינו זו
הרבנות הראשית.

**הר הבית וכיבוש**

ש: כמו שצה"ל נכנס להר הבית מדין כיבוש, למה שאנו לא ניכנס בשביל כיבוש?

ת: ארץ ישראל נקנית בכיבוש והר הבית בהשראת שכינה (עיין רמב"ם הלכות בית
הבחירה ו ו – מ"צ). באשר לצה"ל, זו עבירה להיכנס להר הבית, אך לצה"ל מותר,
כמו שגם מותר לו לחלל שבת, אם נצרך.

**הר הבית - עת לעשות**

ש: נכון שאסור על פי ההלכה להיכנס להר הבית, אבל אולי עתה זו עת לעשות לד'
הפרו תורתך?

ת: להחליט על כך רשאים או נביא, או מלך או סנהדרין, או במקום סנהדרין בית
הדין הגדול של המקום והדור, רשב"א מובא ריש שו"ע חו"מ (ב א), ולא כל אחד.

