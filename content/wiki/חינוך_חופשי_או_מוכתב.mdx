---
title: "חינוך חופשי או מוכתב?"
type: "מאמר"
---

## חינוך חופשי או מוכתב?

ש: הבוקר התפרסמה כתבה מכוערת ברשת ב' נגד מנהלת של בית ספר יסודי בנות
מוריה ברובע היהודי בירושלים. הרב מכיר את בית הספר הזה?

ת: בוודאי אני מכיר, אבל גם אם לא הייתי מכיר אסור לדבר לשון הרע ואם יש
ביקורת על איזה מוסד חינוכי יש לזה מקום אבל לא בתקשורת, אלא מתוך שיחה
משותפת עניינית, אם ההורים אינם שבעי רצון מדבר מה זה לגיטימי שיפנו
להנהלה.

ש: מי שהביע את הביקורת אינם הורים לבנות בבית הספר, אלא היו להם בנות בבית
ספר בעבר וזהו חשבון על דברים שהיו.

ת: אז וודאי שאין מה להתערב בבי"ס הזה שהוא בי"ס פרטי וזה שיקול של ההורים
ששולחים לשם ושל המנהלת כיצד לחנך ואם יש הורים שיש משהו שלא מוצא חן בעינם
זה לגיטימי ושלא ישלחו לשם. הרי, מדינת ישראל זה לא דיקטטורה, יש גוונים
שונים בחינוך והחינוך הוא חופשי ולא מוכתב עי"י קומיסר סוביטי..

ש: אמרו בכתבה שהמנהלת דיברה עם הבנות שאין ללכת לסיפריה העירונית ברובע
היהודי אלא לספריה התורנית שם.

ת: היא באמת צודקת. על פי התורה לא כל ספר הוא ספר ראוי, ידועים דברי הרב
קוק בפרושו על שיר השירים שיש ספרות שממלאת אותנו סירחון (תחילת עולת ראי"ה
חלק ב'), כמובן אין זו המצאה של הרב קוק וכבר בשולחן ערוך (אורח חיים שזטז)
יש פסיקה שלילית חמורה ביחס לספרים שמעוררים יצרים שלילים אצל הקורא, כמו
שצריך להכניס מזון כשר לפינו, כך יש להביא מזון קריאה כשר לעיננו ולמוחנו
ולכן יפה מאד עושה המנהלת הזאת.

ש: הכתב ציטט מפרשת השבוע את סיפור המרגלים ודיבר על רחב, הוא טען שאולי
עלינו לצנזר גם את סיפורי התנ"ך

ת: אכן הספרות צריכה גם לתאר דברים רעים וקשים שיש בעולם שיש להכירם כדי
להילחם נגדם, אבל הכל תלוי בגישה, האם הגישה אל הרע היא חיובית או שלילית,
נשתמש במליצה: "שאנחנו לומדים תורה, אנחנו עומדים במקום האור וממקום האור
אנחנו מסתכלים על עולם החושך ומתארים אותו במילים של האור כדי להילחם נגדו.

ש: גם טענו בכתבה שהיא נוהגת לחטט בסלולרים של הבנות וכך עשתה לפני שנה
וחיטטה ומצאה תמונות של בת עם מכנסיים וזמרים ונקטה באמצעי ענישה.

ת: במקרה אני מכיר את הפרשה הזו והתיאור הזה הוא שקר וכזב! הייתה מצוקה של
ילדה על רקע שימוש פוגעני ולא נכון במכשירי פלאפון וגלישה באינטרנט, בעקבות
זה ומתוך רצון לסייע לבת ולראות האם עוד בנות נפגעו נאספו הטלפונים, כל
המקרה היה בליווי של משרד החינוך.

ש: האם הרב שולל לגמרי מהתקשורת את הזכות והאפשרות לדון בעניינים חינוכים
כגון אלה?

ת: לפני הכל התקשורת חייבת להיות ישרה ואמיתית ומדרך היושר לפני שמפרסמים
דברים על מישהו צריך לברר איתו האם הדברים הם באמת כפי שטוענים, אחרת זו
הוצאת דיבה שמלבד שזה חטא מוסרי חמור זה חטא חברתי חמור וזה דבר שמפורר את
החברה ברומא מישהו שהוציא דיבה, היו שולחים אותו לעבודת כפיה לא בגלל
שהרומאים צדיקים, אלא כי הם הבינו את הסכנה הנוראה הטמונה בכך ואת זה
שדברים כגון אלו מביאים להתפוררות החברה על ידי אמירות דיבה ללא רסן.

ואנו מחזקים את המנהלת זיוה אליהו שעוסקת בחינוך כבר מעל 20 שנה יחד עם
צוות מורות מעולות שמוסרות את הנפש וזכו וגידלו דורות של בנות שהן והוריהן
מודים להן ויודעים את האמת.

והאמת תורה דרכה.

- פורסם בשאילת שלמה 393

