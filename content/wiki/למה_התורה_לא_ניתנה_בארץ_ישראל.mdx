---
title: "למה התורה לא ניתנה בארץ ישראל?"
type: "מאמר"
---

## למה התורה לא ניתנה בארץ ישראל?

שאלה: מדוע התורה לא ניתנה בארץ ישראל, הרי כתוב שאין תורת כתורת ארץ ישראל
(ויקרא רבה יג ה)?

תשובה: התורה לא ניתנה בארץ ישראל כי התורה היא מעל העולם ומעל הזמן. כתב
המהר"ל בספרו 'תפארת ישראל' (פרק כו), שהיא אפילו לא ניתנה בארץ אחרת, אלא
במדבר, כי היא מעל המקום. וכן התורה היא מעל הזמן, לא צויין בתורה בדיוק
מתי ניתנה, אלא "תספרו חמישים יום" (ויקרא כג טו), וצריך לעשות חשבון. לכן
התורה שייכת בכל מקום ובכל הזמנים.

יש בדיחה על יהודי ברוסיה שהוביל חביות יי"ש בעגלה שלו. העגלה החליקה על
הכביש הקפוא בקרח, נפלו החביות, נשברו והעגלון נתבע לדין תורה.

אמר הרב לעגלון: אתה חייב לשלם. היית צריך להיזהר ולקחת בחשבון שככה זה
בחורף.

אמר היהודי: אני אשלם. כל מה שהרב אומר אעשה.

יצא, נישק את המזוזה, הסתובב ואמר: אפשר לשאול שאלה? אולי הרב ייעלב?

הרב אמר: שאל מה שאתה רוצה.

\- מנין לרב שאני צריך לשלם?

\- מה 'שולחן ערוך'.

\- אה, כתוב ב'שולחן ערוך' שאם אני מחליק על הקרח וכו' אני צריך לשלם. ודאי
אשלם. אפשר לשאול עוד שאלה?

\- כן.

\- מהיכן ידע ה'שולחן ערוך' שאני צריך לשלם?

\- מהראשונים ומהרמב"ם.

\- הרמב"ם דיבר עליי, על העגלה והקרח?

\- כן.

\- ודאי אשלם. ומאיפה ידע הרמב"ם?

\- מהגמרא.

\- כתוב בגמרא על העגלה וכו'?

\- כן.

\- ומאיפה ידעה זאת הגמרא?

\- מהמשנה.

\- המשנה דיברה על המקרה שלי?

\- כן.

\- ומאיפה ידעה המשה?

\- מהתורה עצמה.

\- התורה אומרת שאם אני נוסע בעגלה ומחליק וכו' אני צריך לשלם?

\- כך כתוב.

\- והתורה מהיכן יודעת?

\- מהקב"ה.

\- מתי?

\- מה זאת אומרת מתי? משה קיבל תורה מסיני בשישה בסיון.

\- אה, בשישה בסיון זה קיץ ולכן כתוב שאני חייב לשלם, אך אם התורה היתה
ניתנת בחורף לא היה כתוב שאני צריך לשלם. איני לא משלם (ע"פ שיר של שמשון
מלצר הנקרא 'מעשה הרב ובעל העגלה').

כל זה לעג על אלו שמכניסים יחסיות בתורה. אלא התורה שייכת לכל העולם, גם

על הירח צריך לקיים את התורה. בכל מקום צריך לשמור ובכל זמן.

ועל גמרא שבת (לא א) אמר רבא בשעה שמכניסים אדם לדין אומרים לו... קבעת
עתים לתורה, העיר הגרי"ד סולוביצ'יק בדרך דרוש, שהרבה אנשים מודרניים תמיד
טוענים שדיני התורה ניתנו מלפני כ"כ הרבה שנים, ואינם בני משמעות בתקופתנו,
ומן הצורך לעדכן את התורה כפי רוח הזמנים והעתים בהם אנו חיים. ועל כך אמר
רבא שביום הדין הגדול ישאלונו בב"ד של מעלה - האם נהגתם כדבעי - לקבוע את
העתים כפי רוח התורה, או שהייתם מן הריפורמים המתלוננים, שתמיד רוצים לעשות
להיפך - לקבוע את התורה כפי רוח הזמן? (דברי הרב עמ' קעו).

- פורסם בשאילת שלמה 389

