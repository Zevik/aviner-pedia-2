---
title: "הרבי מליאובאוויטש לא התגלה לרב אבינר (מאמר)"
type: "מאמר"
---

ש: בוואצאפ מתפשטת הודעה שהרבי מלובביץ התגלה לרב ואמר לו שקרובים ימות
המשיח וכתובים שם עוד כמה דברים הזויים. ברור שזו ליצנות, אך לגופו של ענין
האם אכן יש לחכות למשיח בזמן הקרוב?

ת: ודאי לא. יש לחכות לו היום. זה בגמרא גיטין (דף מג): האומר הריני נזיר
ביום שבן דוד בא, הריהו מיד נזיר. ואם בלילה התברר שלא בא, אז למפרע מתברר
שלא היה נזיר, ולמחרת הוא נזיר, וכן הלאה.

ש: וכן הוא בשלוש עשרה עיקרי אמונה לחכות לו כל יום. אבל האם אפשר לדעת מתי
יבוא המשיח?

ת: הרמב"ם בהלכות מלכים (יב, ב) כותב שאי אפשר לדעת מתי יבוא. הוא מביא
דברי חז"ל: תיפח עצמם של מחשבי קיצים. זו ביקורת קשה. אינינו יודעים.

ש: ויש דבר שאנו יכולים לעשות כדי לקרב ביאתו של משיח?

ת: ודאי. כל מצוה, כל מעשה טוב, כל לימוד תורה, כל מידה טובה, כל אמא טובה,
כל אבא טוב, כל מי שעולה לארץ ובונה את הארץ, כל עושה חסד, כל חייל.

ש: אם אינינו יודעים מתי יבוא המשיח, כיצד אנו אומרים שעכשיו גאולה?

ת: גאולה זה דבר אחד ומשיח זה דבר שני. אפשר לומר שהגאולה של תחית האומה
בארצה היא הכנה לימות המשיח: עקבות משיח. וגם על זה להודות לד' יומם וליל.

ש: אז הרב לא מקבל גילויים?

ת: ודאי לא. אבל יש יותר מגילויים: לימוד תורה, - כי התורה היא ממשה רבנו
שהוא מעל הנביאים. כגון לימוד דברי הרמב"ם בהלכות מלכים פרקים יא-יב על
המשיח.

אך מי שכתב זאת פגע בכבודו של הרבי מלובביץ וחייב לבקש סליחה. לא חייבים
להיות חב"ד אבל חייבים לכבד חב"ד.

- פורסם בשאילת שלמה 607

