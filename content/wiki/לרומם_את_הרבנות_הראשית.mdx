---
title: "לרומם את הרבנות הראשית"
type: "מאמר"
---

## לרומם את הרבנות הראשית

\[מקור ראשון\]

מרן הרב קוק, הגדול הגיבור הענק, עלה למרומים, אך רוחו ממשיכה לנשוב
בתוכנו, בתוך העם הקם לתחיה. הוא הוגדר על ידי רבנו הרב צבי יהודה, לא רק
כגדול הדור, אלא "כגדול הדורות", "מורה הדורות", דורות התחיה הלאומית
(לנתיבות ישראל א).

הוא הוא הבונה את נשמת התחיה, ואחד ממפעליו החשובים, ואולי המפעל המרכזי,
הוא ייסוד הרבנות הראשית לישראל, בו כל כך טרח ועמל. זאת הנשמה הפנימית
למדינה, מוח הקודש לאומה, השיבה שופטינו כבראשונה, גרעין הסנהדרין.

וכאן אנו עומדים לומר דברים פשוטים, דברים מובנים מאליהם לכל אדם ישר עם
קצת שכל וקצת ענווה, אך כמו שאומר הרמב"ם במורה נבוכים, לפעמים יש להקדיש
זמן יקר כדי להזכיר את הפשוט.

כי, כבר מאז ,גם בעניין הרבנות הראשית לישראל, הותקף מרן הרב קוק, מבית
ומחוץ, על ידי רחוקי תורה וגם על ידי קרובי תורה קנאים, שלא הבינו שצריך
דבר אחד לדור, כהגדרתו של מרן הרב קוק :"כח רבני מרכזי הנותן נשמה לכל
הכוחות העובדים אשר ביהדות" (ס' המזרחי רפ"ט).

כמו שצריך מלך אחד והנהגה ממלכתית אחת ולא אוסף של שבטים, כמו שצריך צבא
אחד ולא אוסף של מליציות, כך צריך רבנות ראשית אחת, מלכות התורה בישראל.

צריך הנהגה רוחנית אחידה למינוי רבנים, למינוי דיינים, לכשרות ממלכתית,
לגירושין וגיור ועוד, ואם לא כן, תהיה כאן אנדרלמוסיה רוחנית נוראה.

ביחוד הדבר נאמר לגבי הגיור. מעשה בבחור שהציע את עצמו לשידוך אצל אבי
הבחורה, שטח את כל מעלותיו, ולכל שאלת האב במעלה זו או אחרת השיב בחיוב, עד
אשר שאלו האבא: האם אתה איש דובר אמת? השיב בכנות :זאת לא! ואם כן הכל ירד
לטימיון.

כך כל המפעלים שבתחיית האומה, מעשיים, לאומיים, צבאיים, רוחניים, מוסריים -
יהיו חסרי תועלת אם העם היושב בציון לא יהיה דווקא יהודי. מיהו יהודי ומי
לא, זאת לא יחליט כל רב, אלא גדולי רבני ישראל שבדור, ואפילו יותר מזה,
גדולי רבני הדורות, לכן מרב הרב קוק היה מאוד ירא הוראה בענין הגיור, וחשב
אלף פעמים על כל מקרה.

אי אפשר שבתחום הזה תהיה מחלוקת, כמו שיש לצערנו בעניין הכשרות, בגלל
המרידה בכשרות הממלכתית:מזון זה כשר לזה ולא כשר לזה. חלילה שאדם יהיה
יהודי לזה וגוי לזה! גיור הוא גיור כהלכה! גיור הוא קבלת מצוות! חלילה
לסמוך על שיטות דחוקות, וכבר כתב הט"ז "שאין להניח הדרך שדרכו בו אבותינו
הקדושים לילך בדרך צר ודוחק בהכשר" (שו"ע או"ח תק"צ ס"ק ז'). ואם כך אמר
הט"ז לגבי קריאת מגילה אסתר בלועזית, קל וחומר לגבי קריאת שם יהודי לאדם
לועזי. להיות יהודי או להיות, זה עצם החיים!

כמובן הרבנות הראשית לישראל איננה בתכלית השלמות, כמו ששום דבר אינו שלם
בעולם הזה, ועל זה נאמר "לא עליך המלאכה לגמור, ואין אתה בן חורין להבטל
ממנו" (אבות ב טז), או בלשון רבנו הרב צבי יהודה: אל תשלים עם מה שיש ועל
תזלזל במה שיש. בהחלט ,איננו משלימים עם המצב של הרבנות הראשית, אנו מצרים
מפני כל אלה שמזלזלים בה, אנו רוצים לרומם קרנה, אנו רוצים שהפסיקה בסוגיות
הממלכתיות תהיה בידי הרבנות הראשית ולא בידי הרבנות הזנבית.

הרבנות הראשית לישראל היא הגרעין שממנו יצא הסנהדרין. כמו שאמרו שהציונות
היא המדינה בדרך, אנו אומרים שהרבנות הראשית היא הסנהדרין בדרך.

עוד יש טוענים שהרבנים הראשיים אינם דתיים לאומיים, עד כדי כך המגזריות
הצרה! אך יש לזכור שגם ראש המדינה אינו דתי לאומי, וגם הרמטכ"ל אינו דתי
לאומי, אלא כל אלה השלושה הם כלל-ישראלים.

אוי כמה מחוכם הוא היצר הרע שתוקף מכל הכיוונים, אבל כבר היו דברים מעולם,
ואפילו על ראש הסנהדרין יש שערערו, עד שאמרו רבותינו :"ובאת אל הכהנים
הלווים ואל השופט אשר יהיה בימים ההם" (דברים יז ט) - "וכי יעלה על דעתך
שאדם הולך אל הדיין שלא יהיה בימיו? הא אין לך לילך אלא אצל שופט שבימיו,
ואומר אל תאמר מה היה שהימים הראשוניים היו טובים מאלה" (קהלת ז י. ראש
השנה כה ב).

נתפלל השיבה שופטינו כבראשונה ולא נמרוד בתוקפה של מלכות התורה בישראל, אלא
נחזקה.

- פורסם בשאילת שלמה 353

