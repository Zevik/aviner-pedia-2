---
title: "בת יקרה, אל תלכי לצבא (מאמר)"
type: "מאמר"
---

## בת יקרה, אל תלכי לצבא

אשריך שחשקה נפשך לשרת את העם שזה חלק מעבודת ד', אך עבודת ד' - צריכה
להיות עפ"י ד', ולא עפ"י מה שאנו ממציאים.

שרות צבאי לבנות בכל מסגרת שתהיה אסור עפ"י ההלכה. כך פסקו כל גדולי
הפוסקים וכל גדולי ישראל (ואם יש כמה רבנים בודדים שהביעו דעה אחרת, הם
אינם רוב מניין ולא רוב חכמה, אינם פוסקים בעלי שיעור קומה, ודעתם בטלה).

הרבנות הראשית לדורותיה אסרה, אף הג"ר שלמה גורן שהיה הרב הצבאי הגדול ורב
הראשי לישראל, אין ממנו פסק אחד או מכתב אחד בו הוא מתיר הדבר, והוא לא פחד
לומר דעתו. גם רבנו הרב צבי יהודה קוק אסר הדבר, והוא לא היה פחות ציוני
ממך ופחות צבאי ממך.

בצבא של משה רבנו לא היו נשים וניצחנו, וכן בצבא של יהושע בן-נון, בצבא של
דוד ובצבא של החשמונאים.

הרבה בנות ניזוקו קשה מאד בצבא, רצו לצאת ולא יכלו, אך הנזק העיקרי הוא
הנזק לנשמה לעבור על רצון ד'.

בוודאי צריך לתרום לאומה, אך שרות לאומי תורם הרבה יותר- כמובן גם הוא
במקום כשר ומאושר ע"י רב או רבנית.

אל תחקי גברים, היי את, את שווה לגבר גם בלי חיקוי.

היי טהורה.

- פורסם בשאילת שלמה 311

