---
title: "האם יש להתחסן נגד שפעת (מאמר)"
type: "מאמר"
---

**שאלה:** האם יש להתחסן כל שנה נגד שפעת? יש רופאים בעד ויש רופאים נגד.

**תשובה:** 1. פעם אחת ולתמיד, שאלות רפואיות יש לשאול רופאים. רבנים אינם
רופאים. כמובן יתכן רב שגם למד רפואה, אך הוא אינו רופא בתור רב, אלא בגלל
שהוא למד זאת בבית ספר לרפואה. הרמב"ם היה רופא גדול, אך ידיעותיו באו לו
בעיקר מהרופא גלינוס, כפי שרואים בכתבים הרפואים שלו. איש על מחנהו ואיש על
דגלו.

2\. על פי התורה, יש להתרפא, כמו שכתוב ורפא ירפא, ולא לומר: ד' שולח מחלה,
ד' יקח אותה. אלא כמו בכל תחום יש להשתדל. כמובן צריך בטחון בד', אך הבטחון
אינו שולל את ההשתדלות, אלא אדרבה הבטחון מתחיל איפה שההשתדלות מסתיימת.

3\. כאשר יש דעות שונות בין רופאים, ההלכה קובעת שזה כמו במחלוקת בין
חכמים, ויש ללכת על פי הרוב, ורוב הרופאים הרי אומרים שיש להתחסן נגד שפעת,
ואלה ששוללים הם מיעוט קטן. יש להתהלך על פי הזרם המרכזי ברפואה, והחיסון
נכלל ברשימת התרופות החיוניות של ארגון הבריאות העולמי.

4\. אמנם הרופאים לא אומרים שכל אדם חייב להתחסן, אלא רק ילדים, קשישים,
נשים בהריון ואנשים עם בעיות בריאות מסויימות. וכן יש לנהוג.

5\. ברור שרפואה אינה מתמטיקה, ולפעמים מתחסנים ובכל זאת מקבלים שפעת, ובכל
זאת אנו מחוייבים לעשות כל מה שיש בידינו. גם הוירוסים של שפעת משתנים משנה
לשנה וכן הרכב החיסון. אך ודאי אין לשים לב לאמונה העממית שהחיסון עצמו הוא
שגורם לשפעת. וכן אלה שמפיצים חוסר אמון בחיסון וברפואה בכלל, גורמים נזקים
רבים.

6\. שפעת אינה סתם הצטננות, היא מחלה ויראלית, הגורמת שכיבה במיתה, חום,
עייפות, כאבים בפרקים וכאבי ראש, ובמקרים מסויימים גם מות. הוירוס מתפזר
עקב שיעול, עיטוש. וירוס שנוגע בגוף חי 5 דקות, על בגד 1 יום, על ידית של
דלת או מתג חשמל כמה ימים. וכך המחלה מתפשטת למאות אלפים. לכן, אם יש לך
שפעת, רחוץ ידיים עם סבון, שים ממחתה מול הפה כאשר אתה מתעטש או משתעל,
ועוד פעם טול ידיים.

- פורסם בשאילת שלמה 621

