---
title: "גילוח כהלכה (מאמר)"
type: "מאמר"
---

## גילוח כהלכה

\[ראיין והוסיף מקורות: הרב מרדכי ציון \]

ש: מה הן מכונות הגילוח הכשרות?

ת: שאלה כבדה מאז מקדם. כאשר הומצאה מכונת הגילוח שבהתחלה היתה ידנית, החפץ
חיים אסר (ליקוטי הלכות מכות 28) אבל ר' חיים עוזר התיר (מובא בהליכות שלמה
הל' תפילה עמ' יא).

ש: מה יסוד המחלוקת?

ת: תער אסור. מספריים מותרות. אנו מדברים בזקן ולא בפאות. השאלה היא מה דין
מכונת גילוח, מספריים או תער? מצד אחד זה דומה לתער, כי הסכין מאוד קרוב
לבשר. מצד שני זה דומה למספריים, כי פעולת החיתוך נעשית בעזרת המשענת
הנגדית של הרשת. אפשר לנסח בצורה אחרת: מה קובע - הפעולה או התוצאה? אם
הפעולה קובעת, אז מותר, בגלל הרשת המפרידה. אם התוצאה קובעת, אסור, כי העור
חלק כמו בגילוח בתער.

ש: אבל אנו רואים שבפועל תלמידי ישיבות ואף רבנים מתגלחים?

ת: זה באמת תמוה. אך לא תמיד פוסקים על פי המעשה. עיין בבא קמא קל ב. צריך
שהמעשה יהיה נתמך על ידי הוכחות הלכתיות. אגב, בישיבת החפץ חיים בראדין
עצמה, הרבה בחורים היו מגולחים במכונה (שו"ת בית אבי ח"ג סי' קיט). אלא
כנראה החפץ חיים החליט לא להרעיש על זה (וסיפר הגר"ח קניבסקי שפעם אמר בחור
לחפץ חיים שאמו רוצה שיגלח את הזקן, והוא לא רצה לומר לו שיעשה נגד אמו,
אמר לו: תאמר לאמא שלך שאתה רוצה כלה שמעונינת רק בחור עם זקן, ולבסוף אמו
הסכימה. מנחת תודה עמ' פט. ועוד, כשבאו תלמידי הישיבות הליטאיות לא"י נכנסה
קבוצה מהם לקבל פני הסבא הקדישא - רבי שלמה אליעזר אלפנדרי, ולשוחח אתו
בדברי תורה, והיה זה בימי הספירה, ולא גלחו זקניהם, וניכר היה על פניהם
שבכל שאר ימות השנה כן היו מגלחים. הקפיד עליהם החכם אלפאנדרי ולא רצה
לשוחח אתם בדברי תורה, וטען, שכתוב בשיר השירים הראיני את מראיך השמעיני את
קולך, שמקודם צריכים לראות את פניהם – אם מגדלים הם זקנם או מגולחים המה,
ורק אח"כ – השמיעיני את קולך, כלומר לשוחח איתם בדברי תורה. וטען נגדם,
שמקילים בחמורות, ומחמירים בקלות, שבעיית התגלחת בימי הספירה קלה היא כלפי
בעיית הגילוח של כל השנה כולה. גינת אגוז להג"ר צבי שכטר בשם הגרי"ד
סולוביצ'יק עמ' סז בהערה).

ש: ואם זה לא יהיה חלק אחרי מכונת גילוח כמו אחרי תער, יהיה מותר?

ת: זו שיטת הגרצ"פ פרנק (מובא בשו"ת חלקת יעקב ב קלג ובשו"ת מנחת יצחק ד
קיג) שאם מעבירים את היד ומרגישים זיפים ,אז מותר, כי זה סימן שזה לא פסיק
רישא. וכן משמע ממרן הרב קוק: "גילוח הזקן הוא חטא גדול ועובר על כמה
לאוין. על כל פנים, המתגלחים על ידי המאשינקע, ראוי להשאיר קצת עיקרי
השערות שלא יהיה כעין תער, והוא הדין למגלחים במספרים" (אורח משפט קכח כג).

ש: זה מציאותי בימינו עם המכונות החדישות?

ת: ככל שהמכונות חדישות ,הבעיה מתעצמת. כך כתבו מנחת יצחק (ז סג) ושבט הלוי
(ד צו). למשל יש שיטתLift and Cut , המושכת את השערה מחוץ לרשת, יחד עם
עור, כך שהסכין החותכת נוגעת ישירות בעור.

ש: באמת העור מצליח לצאת מחוץ לחור הקטן של הרשת?!

ת: כן. קוטר השערה הוא ששית מקוטר החור. ויש סרטים בהם רואים שהסכין חותכת
את השערה בלי עזרת התמיכה של רשת, שכל תפקידה הוא שהשערה תעמוד ישרה (חזו"א
מובא בשו"ת מנחת יצחק ד קיג. שו"ת שבט הלוי יו"ד קה. אורחות יושר מהגר"ח
קניבסקי עמ' 209).

ש: אך גם בדורנו יש כמה תלמידי חכמים שמתירים?

ת: נכון. אבל הם דעת יחיד. דבריהם לא מובנים וחידוש גדול.

ש: אם הם כמה אז זה לא "יחיד"?

ת: נכון. הכוונה שהם בודדים ,וכמעט כל גדולי הדור אוסרים. וכיון שזה איסור
מן התורה, לא צריך להיכנס לפרצה דחוקה. יש פתגם של הגרי"ש אלישיב בשאלות
דומות: אין זו עגונה. כדי להתיר עגונה יש להיכנס גם לפרצה הלכתית דחוקה.
אבל להיות בלי זקן אינו צורך חיוני שאי אפשר לחיות בלעדו, וכל הדורות
יהודים היו עם זקן. על כל פנים אין להשתמש בהיתרים של גדולי ישראל של
המכונות הקודמות. כך גם כתב הגר"ע יוסף שנכון להחמיר לא להשתמש במכונת
גילוח דקה שהיא מספרים כעין תער ועדיף סם ובכלל עדיף לגדל זקן. אבל אם
פרנסתו תלויה בכך או משום שלום בית, יש להקל, והמקפיד שלא יהדק וכשמעביר
ידו מרגיש שרשי השערות, יש לו על מה לסמוך (שו"ת יביע אומר ט יו"ד י. ועיין
ילקוט יוסף הלכות כיבוד אב ואם פ"ט הערה לסעיף לב, שהגרע"י זירז את בניו
לגדל את זקנם מוקדם ככל האפשר. ואמר, שרק בשל ההיתר של הרב פראנק זצ"ל, רבה
של ירושלים, אינו אוסר לגלח במכונת גילוח, אחרי שכן פשט המנהג. ופוק חזי
מאי עמא דבר. מובא בפאר הדור עמ' קלא. והראשון לציון, הג"ר יצחק יוסף, מסר
שקודם חתונתו של אביו נהג לגלח זקנו, אך היה עושה כן רק על ידי משחה. שם
עמ' קלב). וכמובן הוא מתיחס למכונות ישנות. והסימן הוא שכאשר מעביר את ידו
הוא מרגיש את הזיפים.

ש: ומה עם מכונת תספורת או מכונה לסידור זקן?

ת: זה מותר. דינה כמספריים שמותרים בזקן – ולא בפאות – אך יש להפוך אותה
כדי שהסכין העליון יהיה מונח על הבשר ואז זה חותך כמו מספריים ולא שהסכין
התחתון יהיה מונח על העור שזה כמו תער, וכאמור לעיל סימן הכשרות הוא שכאשר
עוברים עם צפורן מרגישים את הזיפים.

ש: ומה דין מי שמגדל זקן קצוץ מאוד?

ת: זה בסדר גמור. לא חייבים להיות עם זקן ארוך, העיקר שיהיה זקן. יש גם
גדולי ישראל עם זקן כזה (היה להג"ר בן ציון אבא שאול, ראש ישיבת פורת יוסף
בירושלים, זקן קטן. פעם אמרו לו תלמידיו: למה לרב יש זקן קטן? השיב: איני
רוצה שיקשיבו לדבריי בגלל הזקן אלא בגלל עצם הדברים. אמר תלמיד: אבל לי יש
זקן גדול ולרב זקן קטן, אולי גם אני אקצר את הזקן? ענה: לשיקולך. חשב וקיצץ
את הזקן. מאז אף אחד לא ניגש אליו לכבדו ולשאול אותו שאלות הלכתיות.הרי אין
לו זקן,.עלמא דשיקרא).

ש: בסיכום?

ת: שלוש שיטות: א. מותר לגלח עם מכונת גילוח. דעת יחיד. ב. אסור. כמעט כל
הפוסקים. ג. דעת ביניים, מותר בתנאי שלא יהדק והזיפים מורגשים לאחר מכן.

ש: סיכום של הסיכום?

ת: שומר נפשו ירחק. והדרת פני זקן. ומה שהג"ר משה פיינשטיין לא רצה לכתוב
תשובה בשו"ת אגרות משה להתיר את השימוש במכונת גילוח, הוא מטעם שהיה סובר
שהגם שאין כאן לאו של השחתה מ"מ צורת היהודי הוא רק בזקן! (מגד גבעות עולם
עמ' צו). וכך לימדנו רבנו הרב צבי יהודה שזקן הוא שלמות פני היהודי.

- פורסם בשאילת שלמה 401

