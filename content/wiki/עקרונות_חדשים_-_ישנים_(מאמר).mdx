---
title: "עקרונות חדשים - ישנים (מאמר)"
type: "מאמר"
---

## עקרונות חדשים ישנים

א. גוי קדוש - ד' יצר אותנו כְּעַם, כדי שנהיה ממלכת כהנים וגוי קדוש ונקדש את
שם ד' לא רק בחיי הפרט אלא למעלה מזה, בחיי הכלל של מוסר, צדק וקדושה.

ב. תחיית האומה - על פי פקודה אלהית אנו קמים לתחיה, אנו רואים עין בעין את
התקיימות חזון הנביאים של בניין הארץ, שיבת ציון, עצמאות ישראל, מלחמות
ישראל וחזרת התורה לאכסניה שלה.

ג. גאולה קמעה - ד' מביא את גאולתנו קמעה קמעה, בדרכי הטבע – לכן יש
עיכובים, סיבוכים, נפילות ונסיגות, ולכן אין להתייאש אלא להמשיך הלאה.

ד. עם ישראל - ריבונו של עולם מביא גאולה לנו ולעולם, על ידנו ומתוכנו, דרך
כל האומה כולה ולא רק קבוצה מסוימת. אצל כולם, בגלוי או בסמוי, רוח ד'
נוססת.

ה. מדינת ישראל - היא מצוה גדולה, מצוה כללית, של ירושת הארץ, ריבונות העם
על הארץ. המדינה היא קידוש ד' כל כך גדול – שעל אף כמה ענייני חילול השם
חמורים בתחום החינוך, המשפט והמיסיון – קידוש השם מכריע את הכל, וגדול
קידוש השם מחילול השם.

ו. צה"ל - הוא מצות ד' משולשת של הגנה על העם, הגנה על הארץ וקידוש השם. זו
מצוה שמתקיימת במסירות נפש מאז ועד עתה, ומסירות זו כוללת גם התמדה על אף
מראות נגעים קשים בעקירת ישובים וערבוב נשים – ואנחנו ממשיכים להתגייס ביתר
שאת וביתר עוז.

ז. הממשלה - לממשלה ערך מסוים של מלכות. ודאי עניינים שהם נגד דבר ד' הנם
בטלים ומבוטלים כעפרא דארעא, אך על אף המגרעות האלה אנו מאושרים שיש לנו
ממשלה לא שלטון תורכי או בריטי. אנו נילחם לתקן כל מה שצריך תיקון ולחזק כל
מה שכבר עבר תיקון.

ח. ארץ ישראל – זו ארצנו והיא כולה שלנו, בכל מלוא גבולותיה התנ"כיים על פי
דבר ד' ואין לנו להניח ממנה מקום אחד, אלא להתאמץ במסירות נפש על ריבונות,
בניין והתיישבות בכולה.

ט. להוסיף אמונה - לא בכפייה ולא בלחץ יתקרב עמנו לתורה.

- 

נלקח משאילת שלמה 148

