---
title: "שמירה מנצרות (שו\"ת)"
type: "שו\"ת"
---

\[מקורות ע"י הרב מרדכי ציון\]

**נוצרים**

ש: האם כל הנוצרים הם עובדי עבודה זרה או שיש זרמים שאינם?

ת: יש מדרגות בעבודה זרה, אבל כולם עובדי עבודה זרה, כי טוענים שהאב הוא
הבן ומתפללים לבן. שיחות הרב צבי יהודה, יהדות ונצרות.

**סימן פלוס במתמטיקה**

ש: האם במתמטיקה מותר להשתמש בצלב לסימן פלוס, או שחייבים להוריד את רגל
התחתונה כמו שנוהגים דתיים?

תשובה: מן הדין אין שום איסור, כיוון שאין זה צלב לעבודה זרה אלא סמל
מתמטי, קל וחומר מצורה שנתלית לזיכרון בצוואר שמותרת (שו"ע יו"ד קמא א הגה)
וכן מדלייה שגם התירו הפוסקים (עיין יחווה דעת ג סח). אבל כללית, כמה שאפשר
להתרחק מעבודה זרה, מן הדומה לה ומן הדומה לדומה לה, הרי זה משובח.

\[ועיין שו"ת עשה לך רב (ה, כא), שעל שאלת שימוש בסימון שתי וערב במתמטיקה,
שפשוט שאין שום איסור בציון שתי וערב לסימון פלוס, ואפילו לשם נוי (שו"ע
יו"ד קמא, א), וכ"ש בזה, שאין לו קשר לע"ז בכלל. ופוק חזי מאי עמא דבר שהכל
נוהגים להשתמש בסימנים אלה במתמטיקה, ואין מוחה – רשם מ"צ.\]

**עוגיות חג המולד**

ש: האם מותר לקנות או לאכול עוגיות חג המולד בצורת העץ של הנוצרים?

ת: כן, אין בכך הזמנה לעבודה זרה.

\[ודומה לזה בשו"ת שבט הלוי ח"ב ס' נז שמותר להשתמש באורות שנעשו לחג המולד
לקישוט סוכה – רשם מ"צ.\]

**צלב במלך בשחמט**

ש: האם יש להוריד את הצלב של המלך במשחק שחמט או שהוא דומה לנוי שמותר
(שו"ע יו"ד קמא א)? ואפילו הוא לא אסור מעיקר הדין, האם יש לנהוג כן?

ת: הוא נוי בעלמא, אך יש להורידו (עיין חכמת אדם פה א. שו"ת זרע אמת ב מה.
שו"ת שאילת שלמה א שכו).

ש: הרי מובא בס' נפש הרב (עמ' רל) שהגר"ח מבריסק היה מקפיד מאד, שכשראה על
השולחן שהסכין והמזלג מונחים זה ע"ג זה, באופן שהיה נראה קצת כעין שתי
וערב, להפרידם זה מזה תיכף ומיד (וכן בעובדות והנהגות לבית בריסק ב נח(!?

ת: זו חומרה גדולה.

\[הגרי"י קניבסקי ה"סטייפלר" היה מקפיד מאוד על צורת שתי וערב, עד כדי כך
שכאשר ראה פעם שרטוט כעין שתי וערב על הכביש, אמר כי לו היה ביכולתו היה
נוטל כלי ומשיף את הכביש. פעם שאלו אנשים את בנו, הגר"ח: מדוע החמיר
הסטייפלר כל כך בעניין שתי וערב? הסביר הגר"ח: "בחוץ לארץ היו היהודים
מקפידים על כך ביותר, כי הגויים מסביב השתמשו בצורה זו רבות. אבא זצ"ל
המשיך לשמור על הקפדה זו גם כאן. זכורני מקרה שאמי קנתה מפה משובצת, שנוצרו
בה צורות שתי וערב. מיד כשראה אבא את המפה בקש מאמא להחזיר אותה לחנות. אמא
שאלה על כך את החזון איש (אחותו), והוא ענה שאמנם כאן בארץ פחות מקפידים על
ענין זה, אבל אם אבא בקש עליה לקיים את רצונו" (רבי חיים עמ' 53).

וכתב הרב שליט"א בשו"ת שאילת שלמה (א, שכו): וכן מותר תכשיט עם צלב שנעשה
רק לשם נוי (חכמת אדם פה, א. שו"ת זרע אמת ב, מה), וכן אותות כבוד שבהם
צלבים - מותרים (שו"ת יין הטוב ס' יא. ועיין שואל ומשיב קמא ג, עא). ומובא
בספר האיש נגד הזרם (לרב אבידור, עמ' רמא), תמונה של מרן הרב קוק זצ"ל,
כשהוא ענוד מדליה שקיבל ממלך אנגליה, ותחת התמונה רשום שהיא מכוסה חלקית
על-ידי בגדו, בגלל הצלב.\]

**כומר**

ש: האם צריך לירוק כשרואים כומר?

ת: אין דין כזה.

**שילוב אצבעות**

ש: האם מותר לשלב אצבעות או שיש בזה מדין צורת צלב?

ת: אין בזה צורת צלב, אך יש נמנעים על פי קבלה, אך על פי דין מותר (שמירת
הגוף והנפש עח א).

**הברית החדשה**

ש: האם מותר לקרוא בברית החדשה?

ת: חלילה. רמב"ם הלכות עבודה זרה ב ד.

**מסיונרים**

ש: אסור לקרוא בברית החדשה. אך האם מותר לקרוא כדי לדעת כיצד להלחם נגד
מסיונרים?

ת: לא. אלא לקרוא ספרים שנכתבו כיצד להלחם נגדם.

**יחס לישו הנוצרי ומוחמד**

ש: מה יחסנו לישו הנוצרי?

ת: חז"ל אומרים שהיה יהודי מאוד מוכשר שהתקלקל במידות טובות ובאמונה.
הרמב"ם כותב שהוא גרר חלק גדול של המין האנושי לעבודה זרה ולשפיכת דמנו.
רמב"ם הלכות מלכים יא ד צנזורה.

ש: ומוחמד?

ת: בקוראן הוא מתואר כאדם לא משכיל, וגם לו מידות רעות של אלימות ונטיה
לנשים. ועיין רמב"ם אגרת תימן. אבל יש לו זכות שהוא גרר חלק גדול של המין
האנושי לאמונת היחוד (ועיין תשובת הרמב"ם תמח).

**צלב**

ש: מותר להעמיד דחליל אשר צורתו היסודית היא צלב?

ת: מותר. אין זה צלב של עבודה זרה.

**צליינים**

ש: האם מותר ליהודים להשתתף בתהלוכה או מצעד עם צליינים בירושלים?
הצליינים, הם נוצרים המגיעים לביקור במקומות הקדושים לחיזוק אמונתם באיש
ההוא.

ת: הנוצרים הם עובדי עבודה זרה כדברי הרמב"ם: "הנוצרים עובדי עבודה זרה הן
ויום ראשון יום אידם הוא" (הלכות עבודה זרה ט ד).

וכתב הרמב"ם: "מצות עשה היא לאבד עבודת כוכבים ומשמשיה וכל הנעשה בשבילה,
שנאמר: "אבד תאבדון את כל המקומות... ובארץ ישראל מצוה לרדוף אחריה עד
שנאבד אותה מכל ארצנו... שנאמר: 'ואִבדתם את שמם מן המקום ההוא' "(שם ז א).

ואם מסיבות מסוימות איננו מקיימים הלכה זו עתה, ודאי שלפחות אין לסייע בידם
או לתמוך באלו שהופכים את ארץ ישראל למקום עבודה זרה.

לכן פסק הראשון לציון הרה"ג הרב בקשי דורון: "יש להיזהר מלעודד או מלסייע
לקבוצות תיירים צליינים נוצרים לבקר ולעבוד עבודה זרה במקומות המקודשים
להם" (תחומין יד 19).

וד' יצילנו ויסייענו לטהר את ארצנו.

**מנזר**

ש: האם מותר לטבול במעיין שהוא בחצר מנזר?

ת: לא. יש לרחוק מכל דבר של עבודה זרה (הרמב"ם פה"ש עבודה זרה פ"א).

**שיח תאולוגי עם נוצרים**

ש: שמעתי שהרב סולוביצ'יק התיר שיח תאולוגי עם נוצרי. מה המקור?

ת: לא נכון. הוא התנגד, בדיוק עתה התפרסם במאמר של פרופ' דוד ברגר, דיקן
בבה"ס ללימודים גבוהים במדעי היהדות בישיבה יוניברסיטי. מקור ראשון ב כסלו
תשעג.

