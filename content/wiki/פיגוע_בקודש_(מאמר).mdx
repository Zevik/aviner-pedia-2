---
title: "פיגוע בקודש (מאמר)"
type: "מאמר"
---

## פיגוע בקודש

\[עקב הפיגוע בבית כנסת בהר נוף\] .

נפגענו בלב הרוחני – בתוך בית כנסת. כל פיגוע הוא פיגוע נורא ואיום, וקל
וחומר פיגוע בלב. לא במקרה הם בחרו את המקום הקדוש הזה, הם רצו לפגוע בקודש
הפנימי. כוחות הרשע רוצים לפגוע בלב ,אעפ"י שכמובן לא יצליחו. עם ישראל
בוודאי יותר חזק מכל כוחות הרשע, והתורה בוודאי יותר חזקה מכל.

אנחנו צריכים לזכור שאנחנו מול אויבים. אנחנו במלחמה ובמלחמה כמו במלחמה.
במלחמה לא שייך לרחם על אנשים אכזרים. כל שנעשה רחמן על האכזרי לסוף נעשה
אכזר על הרחמנים (תנחומא, פ' מצורע א', ילקוט שמעוני שמואל א קכא). הרחמנים
זה אנחנו והם האכזרים. ובזה שאתה מרחם על אכזרים, אתה מתאכזר על אחיך.
במלחמה כמו במלחמה. זה המושג של המלחמה הטוטלית. אנחנו לא מחפשים מלחמות,
אנחנו עם אוהב שלום, דורש שלום, אוהב כל הבריות. אבל אם תוקפים אותנו,
עלינו להשיב בכל תוקף. כמו דוד המלך- כאשר רק גזזו זקן וחתכו בגדים לכמה
משליחיו - הוא הוציא את כל חייליו למלחמה. במלחמה אתה צריך להרתיע. אתה לא
יכול לשים שוטר בכל מטר מרובע. עיין בפילוסופיה המדינית של הרמב"ם במורה
נבוכים (ח"ג, פרק מא), שסוד הביטחון הוא הרתעה. לכן כשיש אויב צריך להכות
בו בכל תוקף. זה לא עולה על הדעת שיש מחבלים, רשעים ורוצחים ובעבר נתנו להם
חשמל, דלק ואפילו נשק. זה טירוף לתת נשק לאויבים ולרוצחים. הרי כתוב בגמרא
עבודה זרה (טו-טז) שאסור למכור נשק לכל מיני רוצחים – סתם רוצחים. ופה אתה
נותן נשק. זה טירוף. ובסוף ברחמנות הזאת כלפי אויבים, אתה פוגע בנו. נקוה
שמדינות העולם יבינו שאנו חייבים לפעול בתקיפות. יתכן שיצעקו עלינו, אבל
ממילא הם צועקים. כל מה שנעשה צועקים עלינו.

יש בדיחה – אעפ"י שזה לא זמן לבדיחות – של מאיר עוזיאל, הומוריסט ונכדו של
הגאון הרב עוזיאל, שבתחרות מיס מוסריות במאתיים מדינות בעולם, כל שנה אנחנו
מגיעים בסוף, במקום מאתיים, למרות שאנחנו היחידים להתייצב בתחרות. בוודאי
צריך להיות מוסרי, אבל כלפי אחינו ולא כמין חסד של הבל כלפי אויבים. זה לא
בא בחשבון המהלך העדין הזה כלפי אויבינו.

במלחמת העולם השניה, בעלות הברית נכנסו לברלין והרסו שכונה אחר שכונה ואף
אחד לא אמר שום דבר, כי כולם הבינו שאין דרך אחרת להילחם. וכי המלך חוסיין
טיפל בכפפות של משי עם ספטמבר השחור? לא נכון! הוא חיסל שבע עשרה אלף
פלישתנאיים ומיגר את האינתיפאדה פעם אחד ולתמיד. וגם הנשיא אסאד,
כשהפלסטינאים התקוממו בסוריה, חיסל עשרים ואחד אלף פלסטינאים בחודש ימים.
וגם החמאס, כשרצה לשלוט ברצועת עזה הרג המון פלסטינאים. כמובן, אנו שונים
מהם, אך זו השפה שהם מדברים ומבינים. זאת הדרך שצריך לטפל בהם.

מעשה שהיה בנוה דלקים – תבנה ותכונן במהרה – מחבל התנפל עם סכין על תינוק
בעגלה. אמו סוככה עליו כדי להגן עליו. המחבל דקר בגבה חמש עשרה דקירות
סכין. בנס הגיע מישהו ירה והרג אותו. אחר כך הוא רואיין ברדיו ע"י מראיין
אווילי ולא מוסרי. שאל אותו המראיין: "תגיד, איך אתה מרגיש אחרי שהרגת בן
אדם"? אז הוא ענה לו: "זה שהרגתי, לא היה בן אדם". זכרתי תשובתו וציטטתי
אותה כמה פעמים. אחרי הרבה שנים פגשתי מישהו שאמר לי: "אתה לא מכיר אותי
אבל ציטטת אותי. אני הרגתי את זה שהוא לא בן אדם". עניתי לו: "ישר כוח.
כיוונת לדברי הרמב"ם במורה נבוכים א ז". הרמב"ם מביא דברי חז"ל על שדים.
ומסביר ששד הוא בן אדם מבחוץ וחיה מבפנים. הוא נראה בן אדם, יש לו אף,
אוזן, משקפים, תיק, אבל בפנים הוא חיה. והוא יותר גרוע מחיה כי יש לו שכל.
לפעמים שואלים אותי: האם נכונה התיאוריה שהאדם בא מהחיה? אני עונה: איני
יודע, לא הייתי אז. אבל זה לא מטריד אותי אם אדם בא מהחיה, זה מטריד אותי
אם הוא כבר הגיע . ולצערנו יש שעוד לא הגיעו מהחיה.

לכן אנחנו צריכים עז וגבורה להילחם ולחזק את עם ישראל בארצנו.

- פורסם בשאילת שלמה 363

