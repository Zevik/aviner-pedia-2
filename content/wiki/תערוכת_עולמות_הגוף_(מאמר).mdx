---
title: "תערוכת \"עולמות הגוף\" (מאמר)"
type: "מאמר"
---

**שאלה:** מדוע החרדים והרב הראשי לישראל מנסים למנוע את תערוכת "עולמות
הגוף" המוצגת במוזיאון המדע בחיפה, בה מוצגות גופות חנוטות של אזרחים
גרמנים גויים אשר תרמו את גופם וכן איברים חנוטים. מן התקשורת: תערוכת
"עולמות הגוף" מגיעה לישראל, ואיתה המחאה: שתי עתירות בעניין כבר בדרך
לבג"ץ, בזק"א יפנו גם למשטרה, גורמים חרדים מביעים זעזוע ומבטיחים הפגנות
סוערות, גם הרב הראשי נגד: "אם המתים היו יהודים הייתה מתחוללת שערורייה,
וקול זעקתנו היה הולך מסוף העולם ועד סופו" רופאים טוענים כי התערוכה
חינוכית ללימוד על גוף האדם ועידוד לשמירת הבריאות. מה דעת כבוד הרב בנושא?

**תשובה:** אם הרבנות הראשית כבר פסקה שזה אסור, אז אסור. הם המכריעים.
הבירור הוא, שזה לא כ"כ קשור לעניין חניטה. חניטה נעשית לכבוד המת כדי שלא
יתקלקל. מצד הלכתי באופן כללי, חניטה אסורה. ברם, יש המתירים חניטה
כשחייבים להוביל את המת מרחוק לארץ ישראל ולא רוצים שירקב ויסריח. כך
מסבירים למה יוסף עשה את זה ליעקב אבינו. גם אם חניטה היא לכבוד המת,
כשחונטים מתים בכדי להציג אותם במוזיאון זו בעיה משום בזיון המת.

אמנם לגבי גויים החומרות בדיון הזה אינן כמו החומרות שיש לגבי יהודי, כמו
שמסביר מרן הרב קוק בשו"ת דעת כהן (ס' קצט): כשם שיהודי חי יש לו חומרות,
כך יש גם חומרות גדולות לגבי הקבורה. ישנה מחלוקת אם קיים איסור הנאה מגופה
של גוי או מותרת הנאה, אם יש איסור בל תלין או אין איסור בל תלין, יש איסור
לא לקבור או אין איסור לא לקבור, אם קיים איסור ניתוח המת או אין איסור
ניתוח המת. אכן, הרבה פוסקים התירו ניתוח המת גוי לצרכי רפואה וסמכו על כל
השיטות המקילות לפניהן, כי צרכי הרפואה זה פיקוח נפש. אבל, כאן זה אינו
צורך רפואי.

לכן אין צורך לסמוך על כל השיטות המקילות. יש שאומרים שמטרת התערוכה היא
כדי ללמד איזון נכון והתנהגות בריאותית, וזה דומה לצורך רפואי. אפשר לדמות,
אבל זה לא אותו דבר. רופא שלומד רפואה צריך ללמוד על גופה של מת ממש (אמנם
יש הטוענים שניתן ללמוד על גופה מפלסטיק), אבל כדי ללמד את הציבור הרחב
וודאי אין צריך גופה ממש. בימינו ניתן לבנות דגמים מפלסטי מעולים והם גם
יותר זולים מגופות של מתים.

