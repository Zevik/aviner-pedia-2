---
title: "תודה רבה אדוני השוטר"
type: "מאמר"
---

## תודה רבה אדוני השוטר

\[אתר מעריב\]

אזרח יקר, זה יפה מאוד שאתה מתנדב בדרום לעזור למשפחות החוטפות הפגזות.
אזרח יקר, זה יפה מאוד שאתה מעודד, מחזק ותומך במשפחות שהבעל במילואים,
מארגן ימי הנאה, בייביסיטר ועוד.

אבל מה עם אשתו של השוטר? שכחת אותה? מה עם ילדיו של השוטר? שכחת אותם? לא
מגיע להם מילה טובה אף פעם?

בכל התקופות הקשות, מי שמשלם ראשון ועובד מסביב לשעון, זה השוטר. הוא לא
נמצא בבית, לא ביום ולא בלילה, לא בשבתות ולא בימים טובים. וזאת לא אופן
נדיר אלא בכל שעת חירום, ושעות כאלה יש הרבה.

ומה אתה נותן לו תמורת זה? כלום. ממש כלום. אתה משדר לו שהוא מעצבן, שהוא
מטרד, שהוא יצור בלתי רצוי שיש להיזהר ממנו, שהוא מפריע לחיות. הוא מפריע
כל הזמן, הוא מפריע לגנוב, הוא מפריע לרמות, הוא מפריע לעבור על חוקי
התחבורה, הוא מפריע לעבור על החוק בכלל. הוא מפריע!

רק שאינך יודע מה זו מדינה בלי משטרה יעילה ומסורה יומם ולילה – זה ג'ונגל,
זה מערב פרוע, זה איש את רעהו חיים בלעו (אבות ג ב). אז אולי פעם תגיד:
תודה רבה אדוני השוטר. אולי זה ינחם אותו קצת מספיגת עלבונות וזריקת אבנים,
והוא שותק ומתאפק. הוא מן הנעלבים ואינם עולבים (יומא כג א).

זה נכון שלפעמים שוטר בעצמו עובר על החוק, זה נכון שלפעמים הוא אלים ללא
צורך, זה נכון שלפעמים הוא לא בן אדם. ואז כל התקשורת מתנפלת עליו, אז כל
הנשמות הטובות, מימין ומשמאל, דתיים וחילונים, יהודים וערבים, ציונים
וחרדים - מתנפלים עליו, וביתר דיוק על כל המשטרה, וזאת מלבד שאותו שוטר
יצטרך לתת דין וחשבון מול המחלקה לחקירת השוטרים, שהיא מאוד מחמירה. אז
זכור אזרח יקר הישן בשקט בסדינים לבנים שבאותו זמן השוטר ער בחום ובקור,
ובזכותו אתה נח בשלווה.

זכור שאותם שלוחים של רבונו של עולם עליהם נאמר: "הפקדתי שומרים כל היום
וכל הלילה" (ישיעהו סב ו). זכור שבמדינה הזאת יש הרבה טרוריסטים והרבה
פושעים מעולם התחתון וגם עברייני התנועה, והשוטר שומר עליך.

ולכן כאשר אתה פוגש את כחול המדים או אפור המדים או שחור המדים, הבט עליו
באהבה ובכבוד, ואמור לו: תודה רבה אדוני השוטר.

באותה הזדמנות קנה פרחים לאשתו של השוטר וקנה ממתקים וצעצועים לילדיו
הנחמדים, כי לביטחונך גם הם משלמים.

תודה רבה אדוני השוטר. תודה רבה גבירתי השוטרת.

- פורסם בשאילת שלמה 346

