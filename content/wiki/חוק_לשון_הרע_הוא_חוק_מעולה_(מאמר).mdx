---
title: "חוק לשון הרע הוא חוק מעולה (מאמר)"
type: "מאמר"
---

## חוק לשון הרע הוא חוק מעולה

\[אתר סרוגים\]

החוק הזה הוא חוק מעלה, גם מבחינת המוסר הכלל-אנושי וגם מבחינת המוסר
האלוהי.

כל אחד יודע שבתורה יש איסור לשון הרע, וזה איסור חמור מאוד עד שחכמים אמרו
שמי שמדבר לשון הרע שקול כשלוש עברות: גילוי עריות, עבודה זרה ושפיכות
דמים. וגם אמרו שהמדבר לשון הרע ככופר בעיקר.

גם מבחינה חברתית, הלשון הרע גורם להתפוררות החברה. בית שני נחרב בגלל שנאת
חינם, כשהביטוי לכך הוא לשון הרע.

העיתונאים יצאו בזעקה שסותמים להם את הפה והורסים את חופש הביטוי. זוהי
חרפת המקצוע, כי זה מראה שהם מבקשים לכתוב ולפרסם לשון הרע.

בדרך כלל כשמאשימים עיתונאי בלשון הרע, הוא מתגונן ואומר: "תוכיח שזה לשון
הרע". הוא בעצמו מודה שזה דבר בזוי. ועכשיו הם מוחים שאוסרים עליהם לפרסם
כתבות כאלה.

זה רק מראה שהם מעוניינים לחיות מרכילאות נמוכה ושלילית.

תפקיד התקשורת הוא לרומם את האומה דרגה אחת מעל המקום בו היא נמצאת וכן
לקשר בין אנשים ולא לסכסך.

אם העיתונאים אומרים שבלי לשון הרע אין תקשורת, זו תעודת עניות להם ולמקצוע
אותו הם מייצגים.

בהרבה מדינות בעולם יש עיתונאים שחשפו את ראשי הפשע ושילמו על כך בחייהם.
אבל פה לא נראה שהעיתונאים שנלחמים כל כך נגד הפשע המאורגן, מכירת סמים,
סחר בנשים וכו'. רוב הזמן הם מחפשים פרשיות חסרות ערך, רכילאות פיקנטית
ונמוכה.

החוק הוא מעולה כי יצמצם לשון הרע לא רק אצל העיתונאים, אלא גם בטוקבקים,
בפייסבוק ובבלוגים. צריך לשמוח שסוף כל סוף מחוקקים חוק עם רף נמוך יותר של
העבירה ומחמיר בענישה.

צריך לשים לב, כי החוק הוצע על ידי קשת רחבה של חברי כנסת: דתיים וחילונים,
ימנים ושמאלנים. מה שמראה שהוא נצרך ומוסכם על כל הציבור.

יש לראות בחוק הזה אחד מהסימנים של הגאולה. תחיית האומה הישראלית תעשה על
ידי אחדות האומה, והחוק שימנע את התפוררותה רק יסייע לכך.

זהו חוק מבורך שנקווה שיאושר בעזרת ה' בקריאה שנייה ושלישית כמה שיותר מהר.

- 

נלקח משאילת שלמה 205

