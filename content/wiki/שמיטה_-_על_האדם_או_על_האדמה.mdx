---
title: "שמיטה - על האדם או על האדמה?"
type: "מאמר"
---

## שמיטה - על האדם או על האדמה?

\[שיחה בישיבה בארוחת צהרים\]

שאלה: האם מצות שמיטה היא על האדם או על האדמה? כלומר, האם יש מצוה על האדם
לשבות ממלאכה או שהמצוה היא שהארץ תשבות?

תשובה: מרן הרב קוק מברר שאלה זאת בתחילת ספרו 'שבת הארץ' מהפסוק: "ושבתה
הארץ שבת לד'" (ויקרא כה', ב') דעה א' היא להבין מפשט הפסוק שהמצוה היא על
האדמה, כי כתוב "ושבתה הארץ". דעה ב' היא שהפסוק מתכוון לומר: "ושבתה
הארץ"- מהעבודה שאדם עושה בה, כמו שנראה בהמשך הפסוקים: "שדך לא תזרע,
וכרמך לא תזמור" (שם פסוק ד'). כי הרי האדמה לא עובדת לבד, האדם הוא שמעבד
אותה, לא הגיוני לאסור על האדמה להצמיח...

בלשון הלמדנים, השאלה היא האם שמיטה חלה על החפצא (החפץ- האדמה) או על
הגברא (הגבר- האדם)? המושגים "חפצא" ו"גברא" מובאים בגמרא מסכת נדרים (דף
ב' עמוד ב'), בנוגע לנדר- חל החפץ, כגון "הפרי הזה אסור עלי" ושבועה- חלה
על האדם, כגון "אני נשבע לא לאכול את הפרי הזה".

מחלוקת זו של חפצא או גברא שייכת גם בנוגע לשבת. יש שנים עשרה נפקא מינות
להלכה אם מצות שבת היא על החפצא או הגברא. לדוגמא: השכרת בהמה של יהודי
לגוי בשבת- אם האיסור חל על החפצא (הבהמה) אז אסור לגוי לעבוד בה, אבל אם
האיסור חל על הגברא (היהודי) מותר לגוי לעבוד עם הבהמה.

בשמיטה ישנה מחלוקת ראשונים ומחלוקת אחרונים האם איסור השמיטה חל על האדם
או על האדמה. רוב הראשונים ורוב האחרונים סוברים שהאיסור חל על האדמה -
האדמה צריכה לשבות. לפי זה, ברור שאי אפשר להשכיר את האדמה לגוי. אך, במקרה
שלא משכירים אלא מוכרים את האדמה לגוי אין בעיה, כי זו כבר לא אדמה של אדם
מישראל. במצב של מכירה הדין יהיה תלוי בשאלה אחרת: האם קניין גוי מפקיע את
איסור השמיטה מהאדמה או לא (הקדמת שבת הארץ - פרק א. קונטרס אחרון סי' א).

- פורסם בשאילת שלמה 356

