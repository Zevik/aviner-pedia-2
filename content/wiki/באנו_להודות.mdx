---
title: "באנו להודות"
type: "מאמר"
---

## באנו להודות

\[הרב שלמה אבינר\]

המחנך האמתי אינו מי שמדבר אלא מי שעושה, ובכך הוא מקרין על הסביבה.

לכן - באנו להודות לכם, אנשי גוש קטיף, על מה שאתם מלמדים אותנו כבר זמן
רב, יום-יום, שעה שעה, על אמונה, ביטחון וחוסן נפשי, שאתם נוטעים בנפשנו.
כאשר אנו מסתכלים עליכם, ואפילו כאשר אנו חושבים עליכם, אנו מתמלאים עוז,
גבורה ותעצומות.

באנו להודות לכם על מה שלימדתם אותנו: תמימות, שמחה ותקווה.

באנו להודות לכולכם, תושבות ותושבים, רבניות ורבנים, זקנות וזקנים, ילדות
וילדים.

באנו להודות לכם על האחדות, האהבה והאחווה, השלום והרעות, של היחידים ושל
הציבור כולו.

באנו להודות לילד הקטן ולילדה הקטנה אשר עברו ועוברים עליהם ימים קשים והם
ממשיכים להכריז: "לנו הארץ הזאת!".

ריבונו של עולם גאה בכם ואומר למלאכיו במרום: ראו ראו את בנַי חביבַי,
המוסרים את נפשם על ארצי, על עמי ועל תורתי. וכל גדודי מעלה כולם קמים
ומקדשים את שם ד' יחד עם עַם ישראל קבוצי מטה בגוש קטיף.

אבל איני יודע אם הם באמת מבינים. האם אתם, מלאכי מעלה, היודעים אתם מה זה
לחיות בצל פיגועי תופת ופצצות בכל יום? האם יודעים אתם מה אלו ילדים קטועי
אברים?

האם חשתם פעם מה חווה משפחה שכולה? האם ירקו לכם בפנים, אחרי שבאתם להתיישב
בתמימות בארצנו? החשתם את איום העקירה והגירוש? אם לא, עִמדו דום בפני אנשי
גוש קטיף.

גם אנו עומדים דום, בפני מסירות הנפש ומסירות הגוף ומסירות הממון
היום-יומית השקטה והשמחה מלאת הענווה.

וכולנו, כל עם ישראל היושב בציון, עונדים לראשנו את התכשיט העליון של חבל
קטיף.

וגם אני הדל, עונד סרט כתום, אף על פי שאיני ראוי ואיני כדאי, כדי להודות
לרבותינו הגדולים על אהבת ישראל ואהבת ארץ ישראל ושל כל איש ואשה, ילד
וילדה, מחבל קטיף.

- 

ולנערות ולנערים הצובעים בכתום

תחזקנה ידיכם!

לכבוד הנערות והנערים הגיבורים והנאמנים,

המוסרים נפשם על ארצנו הקדושה

שעומדים מחמש בבוקר ובמשך כל היום

בצדי הדרכים לחלק סרטים כתומים

לא צועקים ולא פוגעים

אלא צובעים בכתום

מעצימים את זעקת האומה

נגד הפשע הנורא, נגד העוול הנורא.

אשריכם שכה מסורים הנכם

ריבונו של עולם רואה אתכם

ואומר למלאכיו:

ראו ראו את הנערות והנערים

ששינה מעיניהם מדירים

ועומדים ללא לאות ימים שלמים

וכל זאת - למען ארצי

למען ארץ ישראל

ארץ קדושה, ארץ חמדה.

חִזקו ואִמצו בעבודת הקודש

יחד עם כל בני הנוער

המוסרים את נפשם על הארץ

ומקבלים ייסורים באהבה

\- מכות עלבונות וצרות.

ודעו כי יש שכר לפעולתכם

וכל סרט כתום

מצטרף לחשבון גדול.

