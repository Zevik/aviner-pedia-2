---
title: "חודש אדר (שו\"ת)"
type: "שו\"ת"
---

\[מקורות ע"י הרב מרדכי ציון\]

**"משנכנס אדר" בשלחן ערוך**

ש: למה המחבר בשו"ע (או"ח תקנא, א) מזכיר את הכלל "משנכנס אב ממעטין בשמחה"
אך לא מזכיר את הכלל "משנכנס אדר מרבין בשמחה"?

ת: כיוון שבחודש אב ישנן הלכות מיוחדות, אעפ"י שלפי המחבר אינן חלות אלא
בשבוע שחל בו ט' באב. אך לחודש אדר אין הלכות מיוחדות.

\[וכ"כ בשו"ת חתם סופר או"ח ס' קס.

בשו"ת התעוררות תשובה (ג, תעג) מתרץ שבגמרא דידן לא מצינו שום הקדמה לקרות
המגילה רק י"א י"ב וי"ג באדר, אבל בירושלמי מגילה (פ"א ה"א) אתי דכל החודש
כשר לקריאת המגילה, ויליף ליה מדכתיב החודש אשר נהפך להם מיגון לשמחה,
וכיון דכל החודש נהפך לשמחה יכולין לקרות המגילה מר"ח (אלא דמסיים שם א"ר
חלבו ובלבד עד חמשה עשר דלא יעבור כתיב), וכיון דהמחבר (או"ח תרפח, ז) הביא
בשם י"א דיכולין לקרות המגילה מר"ח, וברמ"א כתב ע"ז והכי נהוג, א"כ מובן
מאליו דמרבין בשמחה מר"ח, דהרי הא דקורין המגילה מר"ח יליף ליה מהא דנהפך
החודש לשמחה, והיינו מר"ח, וממילא מרבין בשמחה מר"ח.

וראיתי בס' מעשה איש ח"ה עמ' קפ שכן נשאל הגרי"י קניבסקי, וענה: "מה שאמרו
מרבין בשמחה, אין זו הלכה מעשית אלא שכך היא המציאות שמרבין בו בשמחה, ולכן
זמן סגולי הוא להתדיין בו עם עכו"ם, מיהו בשאר פוסקים הובא להלכה דין זה",
עכ"ד. לאחר זמן נכנס חכם אחד והעיר להג"ר שליט"א ז"ל מלשון הגמרא (תענית
כט, א) 'כשם' שמשנכנס אב וכו' - 'כך' משנכנס אדר וכו', ומשמע שדינם ועניינם
שוה, ואמר שבתחילה אמר את הדבר לפי מה שהיה נראה לו.

הפסקי תשובות (ס' תרפו הערה 17) מביא את תירוץ הנימוקי או"ח בסימן זה,
שריבוי בשמחה הוא דבר התלוי בלב ולא פירטו חז"ל כדת מה לעשות בעניין ריבוי
השמחה בחודש זה, ואין הרמב"ם והשו"ע מביאים אלא דינים והלכות בדברים מעשיים
מוגדרים, משא"כ לעניין מיעוט השמחה בחודש אב, הדבר מפורט כיצד צריך למעט.

ובס' הליכות שלמה (מועדים ח"א עמ' שכח הערה 36), אמר הג"ר שלמה זלמן אוירבך
דהא דאמרו "מרבין בשמחה" אין הכוונה שיש להרבות בפעולות של שמחה דוקא, אלא
עיקר הכוונה להסיר מלבו בימים אלו כל דאגה ועצב. ולשואלים הזכיר הגרש"ז גם
את המנהג לקבוע שלט "משנכנס אדר" וכו' בבתים ובבהכ"נ (ועיין עוד בועלהו לא
יבול ח"א עמ' רמ-רמא).

ובס' דרך שיחה (ח"א עמ' קפח) נשאל הג"ר חיים קניבסקי: "למה לא הובא דין
'מרבים בשמחה' ברמב"ם ובשולחן ערוך?" והשיב: "יתכן שסוברים שאין זה דין אלא
עצה גרידא, ושאני מהדין 'משנכנס אב' כו' ששם יש את פירוט הדינים האסורים,
משא"כ כאן שאין שום דינים למעשה. ונשאל עוד (ח"ב עמ' שג): "מה צריך לעשות
על מנת לקיים 'משנכנס אדר מרבים בשמחה'?" והשיב: "ללמוד יותר. ולכן השו"ע
השמיטו – כי הנפקא מינה היא לענין ללמוד, וללמוד צריך תמיד. ולענין 'משנכנס
אב ממעטין בשמחה' – צריך שילמד הלכות אבלות". עוד מסופר שם שבכל ראש חודש
שתה הגר"ח קניבסקי מעט יין לכבוד ר"ח, שכך נהג אביו בעל קהילות יעקב, וביום
א' דר"ח אדר מזג מעט יותר ואמר: "לכבוד 'משנכנס אדר' וכו' נשתה מעט יותר".
והוסיף שמסתבר אמנם שהוא רק מב' דר"ח שאז הוא אדר – רשם מ"צ.\]

**משנכנס אדר**

ש: למה דוקא משנכנס אדר מרבים בשמחה ולא ניסן?

ת: גם ניסן. שערים מצויינים בהלכה (קמא א).

**משפט בחודש אדר נגד יהודי**

ש: האם ישנה עדיפות לערוך משפט בחודש אדר גם כנגד יהודי?

ת: המקור למנהג זה הוא ממה שבחודש אדר ניצחנו את הגויים, לכן אנו אומרים
שחודש אדר טוב בשבילנו, אבל אם זה נגד יהודים, החשבון הינו חשבון אחר.
כשדנים נגד יהודים, לא נראה שיש בזה איזה מעלה. גם זה נאמר לגבי ערכאות –
בית המשפט של גויים. אפילו אם יהודי תובע אותי לערכאות של גוים, הוא לא
בסדר, אבל עד כדי כך לומר שהוא לא יהודי, זה כבר רחוק. לכן, אני לא יודע אם
במצב כזה נאמר דין זה.

**פורים קטן**

ש: האם יש מצוה לשמוח בפורים קטן?

ת: פורים קטן הוא הסימן האחרון בשולחן ערוך (אורח חיים תרצז). יש דיון האם
צריך סעודה גדולה או קטנה, והרמ"א אומר שצריך סעודה קטנה, "וטוב לב משתה
תמיד" (משלי טו טו). האם "משתה תמיד" הוא האידיאל של התורה? האם זו המטרה?
בשערי תשובה (שם) מובא בשם הר"י שלא מדובר פה על משתה בבחינה גשמית, אלא על
משתה בבחינה רוחנית.

ההגהה הראשונה של הרמ"א על ה"שולחן ערוך" מתחילה בפסוק: "שויתי ד' לנגדי
תמיד" (תהילים טז ח). כלומר, תמיד צריך להידבק בד'. הרמ"א מסיים בפסוק:
"וטוב לב משתה תמיד". כלומר, אדם שעוסק בתורה ועבודת ד' - שמח תמיד.

כתוב (רות ג ז): "ויאכל בעז וישת וייטב לבו". על המילים "וייטב לבו" אומר
רש"י שהכוונה לדברי תורה. כך גם חז"ל אומרים במסכת שבת (סג ב) ש"ויטיבך
לבך" שייך לתלמוד תורה. אם כן, ודאי אין הכוונה בפורים להגיע למצב של
הוללות ופריצות.

פעם רבנו הרב צבי יהודה יצא באמצע סעודת פורים. התלמידים הלכו אחריו ושאלו:
"מה קרה?" ענה להם: "גם בפורים צריך יראת שמים!" כך גם התבטא הג"ר שלמה
זלמן אוירבך בערב פורים ואמר: "בסימן האחרון של שו"ע חלק אורח חיים, חותם
הרמ"א את דבריו בפסוק 'וטוב לב משתה תמיד', אך ללא המקרא שמביא הרמ"א בריש
'אורח חיים'- "ושויתי ד' לנגדי תמיד", לא ניתן לקיים את הפסוק שהביא בסוף.
אם כן, גם בזמן שמחת פורים צריך האדם לזכור את רוממות ד' ויראתו" (חכו
ממתקים א עמ' של-שלא).

"וטוב לב משתה תמיד" הכוונה שירות ותשבחות, דברי תורה ומשתה. עוד אמרו
בפרקי אבות (ג ג): "שלשה שאכלו על שלחן אחד ואמרו עליו דברי תורה כאילו
אכלו משלחנו של מקום ברוך הוא שנאמר (יחזקאל מא כב): 'וידבר אלי זה השלחן
אשר לפני ד'". שנזכה לשמחה אמיתית, "וטוב לב משתה תמיד".

