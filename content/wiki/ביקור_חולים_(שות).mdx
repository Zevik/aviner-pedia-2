---
title: "ביקור חולים (שו\"ת)"
type: "שו\"ת"
---

\[מקורות ע"י הרב מרדכי ציון\]

**ביקור חולים לחולה ישן**

ש: האם מי שמבקר חולה ישן מקיים מצוות ביקור חולים?

ת: כן, כי יאמרו לחולה אח"כ שהיה אצלו המבקר ותהיה לו נחת רוח מזה (הרא"ש
עה"ת התחלת פרשת וירא. דרך שיחה א סה). וגם כדי להתפלל עבורו (רמ"א יו"ד
שלה ד. הגר"א ז) ולראות אם הוא צריך דבר (טור שם).

\[מסופר במגד גבעות עולם (ח"ב עמ' נ) שמנהגו של הגרש"ז אוירבך זצ"ל בעשי"ת
לבקר חולים וזקנים ולכבדם בברכת שנה טובה, ושנה אחת הלך לבית אבות נוה שמחה
במטרסדורף בירושלים לחדרו של הרב הישיש ר' אליעזר כהן זצ"ל, אשר גר עמו
בשכנות טובה, ועשרות בשנים התפלל במנין א' עם הגרש"ז זצ"ל, וכשהגיעו הגרש"ז
ובנו הגאון ר' ברוך זצ"ל מצאוהו ישן, והגרש"ז אמר לבנו ר' ברוך אנא תעיר
אותו משנתו.

ונתפלא בנו ר' ברוך איך אפשר להעיר אדם זקן וחולה משנתו, והגרש"ז השיבו,
'הוא לא ישן מעייפות וחולי, אלא משום שאין לו מבקרים'...

ומידי דברו ניגש הגרש"ז בעצמו והסיר את השמיכה מר' לייזר, כשהוא פונה אליו
בנעימה קדושה, 'ר' לייזר יש לך אורחים', 'ר' לייזר יש לך אורחים'.

וכך ניער ר' לייזר כשהוא נדהם לראות את גדול הדור עומד לפניו בחיוך אבהי
ואוהב, ושחו ביחד שיחת ידידות באהבה, וברכו זא"ז בברכת שנה טובה. ולעת
הצהריים כשהגיע נכדו לבקרו, אמר לו הסבא ר' לייזר, 'בא תראה את גודל לבו
וחכמתו של הגרש"ז, הרי אם היו אנשים חשובים אחרים מגיעים ומוצאים אותי ישן,
היו משאירים לכל היותר פתקא טבא באתי ומצאתי וכו', וכשהייתי קם הייתי מצטער
על כך יותר מאילו לא הגיעו כלל, אך הגרש"ז זצ"ל הוא יחיד ומיוחד בהנהגתו,
כי להגרש"ז יש "לב מרגיש", והוא יודע להרגיש ללבם של ישראל – רשם מ"צ.\]

**סרטן**

ש: האם אפשר לומר סרטן או חייבים לומר "המחלה"?

ת: אפשר לומר סרטן, אין זה גורם שום צרה ושום עין רעה.

**נחמה על חולה סרטן**

ש: מה לקרוא כדי להתנחם על כך שאדם יקר לי חלה בסרטן?

ת: תהלים. חובת הלבבות, שער הביטחון.

**ביקור חולה ששונא אותו**

ש: האם לבקר חולה כאשר יש שנאה ביניהם או יש חשש שייפגע?

ת: יברר דרך אדם שלישי האם זה ישמח את החולה או לא. עיין שו"ע יו"ד שלה
ונו"כ (ש"ך שם סק"ב. הגהות יד שאול).

**ביקור חולים בתינוק חולה**

ש: האם יש מצוה לבקר תיוק חולה?

ת: כן. כמה טעמים: א. לבקש עליו רחמים, והביקור יעורר אצלו יותר רחמים
(רמ"א יו"ד שלה ד. הגר"א ז). ב. לעזור בדברים נצרכים (טור שם). ג. לחזק את
ההורים (רמב"ן מובא בב"י שם. ביה"ל שם. שו"ת אבני ישפה א רל).

**ביקור חולים למי שאיבד שפיותו**

ש: האם מצוה לבקר חולה שאיבד שפיותו כשזה מבייש משפחתו?

ת: כן ללכת. אמנם אין עושים מצוה על ידי עבירה. אך איננו מביישים בקום ועשה
אלא מבקרים את החולה ומשפחתו מתביישת מעצמה, לכן גם במצב זה יש לעשות חסד
(וכן דעתו של הגרי"ש אלישיב. עלינו לשבח – שמות תרל-תרלא).

