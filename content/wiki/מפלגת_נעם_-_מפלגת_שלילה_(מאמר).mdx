---
title: "מפלגת נעם - מפלגת שלילה? (מאמר)"
type: "פוליטיקה ובחירות (מאמרים)"
---

**שאלה:** אני רואה פרסומות בכתב ובסרט של מפלגת נועם, ואיני מוצא אלא
שלילה: נכדך יתחתן עם גויה, נכדך יתחתן עם גבר וכולי. איפה אהבת ישראל,
איפה אמונה בגאולה, איפה סגולת האומה?

**תשובה:** זו אהבת ישראל. אהבה אינו לראות חברו תובע בים ולהפקירו, אלא
לתפוס אותו בכל תוקף ולחלצו מן הסכנה. את אשר יאהב יוכיח. לא תשנא את אחיך
בלבבך – הוכח תוכיח את עמיתך – ואהבתך לרעך כמוך (עיין דרוש בית דוד ו').

אם היינו שונאים את האומה, אם היינו מתייאשים מן הגאולה, אם לא היינו
מאמינים בסגולה – לא היינו טורחים להצילה, אלא מבצרים לעצמנו פינה שקטה
ונוחה, מדברים בחנופה וזוכים לסמפטיה,שלום לנפשנו ושאחרים ילכו לאבדון.

לא כן. מידת התוכחה אינה בנויה על שלילה. היא בנויה על בטחון מוחלט,
שבתוכיותה, האומה טהורה וזכה, ולכן הכל יסתדר.

רופא לא יאמר הכל בסדר, אלא יאמר: סך הכל אתה אדם בריא, אך כדי שמצבך לא
יתדרדר, אני חייב לטפל בך. וכן הוא לגבי רופא הנפשות: כתוב בספר אורות שעם
ישראל חולה, אך הוא יתרפא. אבל כדי שיתרפא, לא צריך לשבת בחיבוק ידיים. זה
חטא ופשע. צריך לעמול.

במיוחד שהעם היושב בציון הוא נקי וטהור, וכל הרע בא מכוחות זרים של גויים
שרוצים להחריב את מדינתנו מבחינה תרבותית. אבל הישרים והטובים כאן הינם
נאיביים, תמימים, אינם מבחינים בעורמת הגויים, ובקרנות שלהם המושחתות. לכן
יש להפעיל פעמון אזעקה.

נכון, כאשר פעמון אזעקה מצלצל בצוללת, הוא מפריע לישון. ובכל זאת כדאי
שיתריע על תקלה בחדר חשמל כדי שהצוללת לא תטבע חלילה.

זאת העזרה האמיתית: "אעשה לו עזר כנגדו". בן זוג עוזר לא בכך שהוא תמיד
מנהנהן לאות הסכמה, אלא בזה שלפעמים הוא מתבטא נגד, ובכך הוא עוזר באמת.

בשנת תרצ"ה חובר בצרפת שיר: הכל בסדר גברת המרקיזה, הכל בסדר. Tout Va Tres
Bien Madame La Marquise. משפט זה הפך לסמל של עוורון מול מצב טרום משבר,
כמו שהיה אז במובן הכלכלי והמדיני – כגון הסכמי מינכן לאחר מכן, אבל אנשים
העדיפו להעלים עין. אמנם הסוס של מרקיזה מת, וכן האורבה עלתה באש, וכן כל
ארמון, והמרקיז עצמו מת – אבל אין מה לדאוג, מלבד זאת, הכל בסדר גמור.

לכן, התעוררי התעוררי, כי בה אורך, קומי אורי.

- פורסם בשאילת שלמה 616

\[\[קטגוירה: מאמר\]

