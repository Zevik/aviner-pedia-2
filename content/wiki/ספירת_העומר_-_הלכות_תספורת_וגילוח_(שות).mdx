---
title: "ספירת העומר - הלכות תספורת וגילוח (שו\"ת)"
type: "שו\"ת"
---

\[מקורות ע"י הרב מרדכי ציון\]

**אבלות בעומר**

ש: ימי האבלות של העומר הם על מותם תלמידי רבי עקיבא שנפלו במרד בר
כוכבא, - שמטרתו הושגה עם קום המדינה, אז למה אנו מתאבלים?

ת: לא כתוב בפירוש שהאבל הוא מפני שנפלו במרד, אלא מפני שלא נהגו כבוד זה
לזה, מה שקשור לשנאת חינם של חורבן בית שני, ועל זה עדיין מתאבלים (יבמות
סב ב).

**תספורת וגילוח**

ש: יש לי שער ארוך מעבר למותר על פי ההלכה, האם מותר לי להסתפר?

ת: כן. כי שער ארוך הוא יותר חמור. א. בעית חציצה בתפילין וברכה לבטלה. ב.
חוקות הגויים משום שחץ. ג. לא ילבש של טיפול וטיפוח יופי הגוף (שו"ת שאילת
שלמה א כג).

ש: האם מותר לקצר פאות?

ת: לא. זה בכלל תספורת.

ש: מותר לגלח שפם?

ת: אם הוא מפריע.

ש: מותר לגלח בספירת העומר שערות מנקודת חן שמאוד מכערות?

ת: כן.

ש: מי שמתגלח כל יום מותר לו להתגלח גם עתה?

ת: יש מתירים (שו"ת אגרות משה או"ח ד קב. נפש הרב קצא), אך הרוב אוסרים
(פסקי שמועות סב).

ש: מותר לי להתגלח אם יש לי תפקיד ייצוגי וזה יפגע בפרנסתי?

ת: כן. כדין מעכב אכילה. פסקי תשובות תצג (שו"ת אגרות משה או"ח ד קב. נפש
הרב קצא. שערים מצויינים בהלכה קכ).

ש: ולכבוד שבת?

ת: יש מתירים. עיין ביה"ל תקנא ג. אבל המנהג הפשוט הוא שלא (ועלהו לא יבול
א קפב-קפג. אמת ליעקב תצג הערה 467).

ש: בברית מילה מותר להסתפר?

ת: כן האב, המוהל והסנדק (פסקי תשובות תצג י).

ש: אני מופיע בטכס יום הזכרון ואיני רוצה להיראות לא מכובד. המותר לי
להסתפר?

ת: לא. באותו זמן, זה מה שמכובד.

ש: לכבוד יום העצמאות מותר להסתפר ולהתגלח?

ת: מותר ומצוה. הגר"י ניסים, ספר הלכות יום העצמאות ויום ירושלים לרב רקובר
(לפני יום העצמאות שאלו כמה תלמידים את רבנו הרב צבי יהודה אם מותר להתגלח
ביום העצמאות. רבנו לא ענה. מאוחר יותר הוא אמר: "ביום שני יהיה מבחן על
הפנים". ביום העצמאות הוא ראה כמה תלמידים שהחמירו לא להתגלח, אמר: "הכרת
פניהם ענתה בהם". הוסיף: "כאשר יש אמונה יש שמחה, כאשר יש שמחה אין ספקות
בהלכה, 'הודאי שמו כן תהילתו', עד מתי נהיה פוסחים על שתי הסעיפים?! האם
איננו מאמינים בקץ המגולה או האם אנו מאמינים?!". ס' רבנו 204).

ש: מותר להתגלח עבור פגישת שידוכים?

ת: לא. ואדרבה אולי זה לא ייראה יפה בעיני בחורה יראת שמים (פסקי שמועות
סב-סג).

ש: בר-מצוה מותר להסתפר בספירת העומר?

ת: לא. פס"ת תצג י.

ש: ואם יש לו שערות ארוכות וזה מכוער?

ת: יסתפר לפני הבר מצוה כאשר הוא עוד קטן. שם.

ש: האם ילדים מותרים להסתפר?

ת: משהגיעו לגיל חינוך, כיתה א, אסור, אלא אם כן יש צורך מיוחד. פס"ת תצג
ז.

ש: וילדים קטנים מגיל שלוש?

ת: יש שנהגו להחמיר אבל יש להתיר. עיין פס"ת שם ז. טו.

ש: האם מותר לאשה להסתפר?

ת: רק אם נצרך. פס"ת תצג ז (שו"ת אגרות משה יו"ד ב קלז. הליכות בת ישראל כד
ג).

ש: האם מותר לנערה לספר פוני שנופל לה בין העיניים?

ת: כן (נטעי גבליאל פסח ח"ג רפ).

ש: מותר להסתפר לצורך צניעות כגון שער שיוציא מכיסוי הראש?

ת: כן. פס"ת שם (שו"ת להורות נתן ב לב).

ש: מותר לאשה להוריד שער בשעווה?

ת: כן.

ש: וסידור גבות?

ת: מותר. וכן שער בכל שאר הגוף. כמו בחול המועד. ביה"ל תצג ושעה"צ תקלא טו.

ש: מותר לצבוע שער?

ת: כן.

ש: מותר לספר פאה נוכרית בזמן ספירה?

ת: כן.

ש: האם מותר להסתפר בעומר כשמותר, במספרה שהיתה פתוחה בעומר בזמן אסור?

ת: כן. אין לנו קשר עם חטאו.

