---
title: "לשמוח בפעולה צבאית או לבכות? (מאמר)"
type: "מאמר"
---

**שאלה:** אני מבולבל: מצד אחד, הפעולה שלנו מצליחה,וזה משמח. אבל מצד שני
יש לנו הרוגים, וזה גורם לצער עמוק מאד. האם לשמוח או שמא לבכות?

**תשובה:** צריך להבחין בין הכלל ובין הפרט. החשבונות של הכלל והחשבונות של
הפרט הם לא תמיד זהים. רוב הזמן כשיש זהות בניהם, דואגים לכלל ודואגים
לפרט. אבל לפעמים יש מצבים יוצאים מן הכלל כמו במלחמה. במלחמה מה שחשוב זו
המטרה הלאומית ולא הפרט. ואילו הפרט מוסר את נפשו למטרה הלאומית.

ביחס לשאלה עצמה גם שמחים וגם בוכים. כתוב בהלכה: אם אדם שמח על בשורה הוא
מברך "שהחיינו" ואם הוא עצוב על הבשורה הוא מברך "ברוך דיין האמת". אך
נשאלה השאלה: מה יהיה הדין אם אשתו של אדם ילדה ילד והיא נפטרה? ועונים:
הוא מברך שתי הברכות: שהחיינו על הילד ודיין האמת על אשתו (ברכות נט, ב).

וכי בגלל שנולד לו ילד הוא לא עצוב על אשתו? וכי בגלל שנפטרה אשתו הוא לא
שמח על הילד? יש שתי חשבונות ולא צריך לערבב אותם. אכן, בוודאי שאנחנו
עצובים על מי שנהרג או נפצע אבל אין זה נוגע לשמחה על הניצחון. באמת יש כאן
פעולה שמצליחה מאוד וניצחון גדול. קצין אחד אמר: ייקח שנים עד שישחזרו את
כל מה שהצלחנו להשמיד. גם במלחמת החשמונאים נפלו אנשים, אבל עדיין שמחים.
גם במלחמת כיבוש הארץ וכן בכל המלחמות. לכן, לא בגלל הניצחון הגדול אנחנו
לא עצובים על הנהרגים וגם לא בגלל שמישהו נפל אנחנו לא שמחים על מה שצה"ל
עושה.

