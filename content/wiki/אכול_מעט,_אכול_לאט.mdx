---
title: "אכול מעט, אכול לאט"
type: "מאמר"
---

## אכול מעט, אכול לאט

\[הרב שלמה אבינר\]

40% מהעם היושב בציון סובל מעודף משקל. יש הגדרות שונות לשמנוּת-יתר, אך על
כל פנים המצב מצריך תיקון, ואצל גברים יותר מאשר אצל נשים.

איננו מדברים על אסתטיקה. מי קבע שאדם רזה הנו יפה יותר מאדם שמן? לא כן
סבר רמברנדט בציוריו. יש גיוון בצורת בני אדם, יופי הוא סובייקטיבי, ועל
טעם וריח אין מה להתווכח.

אלא שהשמנה מהווה אחד האיומים הגדולים על בריאותו של האדם המודרני: מחלות
לב, סוכרת, אבני מרה, דלקת פרקים, בקע, דליות ברגליים ועוד.

אנו לא אומרים לך לבצע דיאטה קיצונית בעזרת חומרים מדכאי תיאבון, יש בכך
סכנת חסר או התייבשות וכן תופעות לוואי אחרות. יתר על כן, כאשר חדלים, כמעט
כולם חוזרים להרגלים הקודמים ומשמינים כפל כפליים.

אנו גם לא אומרים לך להיכנס לפעילות גופנית אובססיבית. אפילו פעילות מאומצת
מורידה רק מעט מן המשקל ולעומת זאת מעוררת תיאבון. כמובן לפעילות גופנית
סדירה יש ערך עצום לשמירת הבריאות, אך מעט להורדת המשקל.

**אנו גם לא אומרים לך להסתגף ולהתהלך ברעב מתמיד, קודר מרוב ייסורים.
התורה היא תורת חיים. אלא אנו מציעים לך לאכול קצת פחות ולהימנע ממזון לא
בריא. זה לא קשה, זה נעים וזו גם מידה טובה.**

כך כותב רבנו הרמב"ם "לא יאכל כל שהחיך מתאווה כמו הכלב והחמור אלא יאכל
דברים המועילים לו" (הלכות דעות ג ב). וכבר בתורה כתוב לא להיות זולל
וסובא.

אמנם יש לפעמים סיבות רפואיות להשמנה, של הפרעה בחילוף חומרים, אך הן
נדירות. כמעט תמיד, הסיבה היא פשוטה מאוד: ספיגת קלוריות מיותרות. אפילו אם
כל יום אתה רק אוכל עשרה גרם מיותרים, זה מוסיף לך ארבעה ק"ג לשנה, ארבעים
ק"ג לעשר שנים, שמונים ק"ג לעשרים שנה וכו'...

וכנגד זה הפתרון פשוט: צמצום שיטתי של צריכת הקלוריות (כמובן איננו מדברים
כאן על מי שיש לו בעיה רפואית מיוחדת שעליו להתייעץ עם רופאו, אלא באדם
רגיל מן היישוב, ההולך ומוסיף). אותו חשבון של גרמים גם נכון בכיוון הפוך.

ולעולם יש לשמור על תפריט מזון מאוזן ומגוון: פחמימות, חלבונים, שומנים,
ויטמינים ומינרלים. ריבונו של עולם לא ברא שום דבר בעולמו לשווא. "עתיד אדם
ליתן דין לפני המקום על כל מה שראו עיניו ולא רצה לאכול ממנו אף על פי שהיה
מותר לו והיה יכול" (מסילת ישרים יג בשם ירושלמי) - והכוונה למה שנצרך
לבריאות (שם).

אבל הימנע ממזון משמין ולא בריא: א. שומן - אכול בשר, עוף ודגים רזים.
מוצרי חלב כחושים. הימנע ממזון מטוגן. ב. סוכר - ממתקים, גלידה, משקאות
קלים, עוגות, ריבה ושוקולד.

פירות - אפשר לאכול הרבה, אך לא להגזים כי גם בהם יש סוכר. אלא כל פעם פרי
אחד או מנה אחת. לא לשתות מיצי פירות, אלא את הפרי עצמו וללעוס היטב.

ירקות - זה מצוין, מבושלים או טריים, אכול כאוות נפשך.

אתה רואה שאיננו מציקים לך. אדרבה, הרגשתך תשתפר מאד.

זה נכון שלפעמים יש גורמים נפשיים לאכילת יתר. אדם עצבני ומתוסכל מוצא
תחליף לאושר באכילה. אם הבעיה הזאת חריפה אצלך מומלץ מאוד שתפנה ל OA-
(OVEREATERS ANONYMUS), אכלני יתר אנונימיים, קבוצות תמיכה או ליתר דיוק -
של עזרה עצמית, הנמצאות בכל מקום, לגברים או לנשים, לדתיים או לחרדים. כולם
באותו מצב ועוזרים איש לרעהו. חינם. בקש כתובת מהיחידה לעזרה עצמית
025000848, ימים א-ה מ 8.30 עד 15.00. לפעמים יש גם הרגלי אכילה לקויים
מילדות. אל דאגה, הכל ניתן לתיקון.

אכול ארוחות קטנות מרובות ואל תחכה עד שיתקוף אותך הרעב ואז תתנפל על המזון
בבולמוס של אכילה. בזה צודקים היהודים עולי גרמניה המכונים ייקים: 7.00
ארוחת בוקר טובה. 10.00 משהו קטן 13.00 ארוחת צהריים טובה. 16.00 משהו קטן
19.00 ארוחת ערב טובה. 22.00 משהו קטן. הכל מדוד (אפילו מחכים שלוש שעות
בין בשר לחלב). מומלץ מאוד.

וכנגד זה, אל תאכל בין הארוחות כל מיני חטיפים. זו ממש איוולת. וכן היזהר
לא לזלול בכל מיני אירועים חברתיים, גם לא בסעודות מצוה, ואפילו בסעודת
הודיה: אם ה' עשה לך נס, מצוה להודות לו, לעשות תשובה, ולאו דווקא לאכול.
הלוואי שיכולת לא לאכול כלל מחוץ לבית. כך כתב הרמב"ם: "וכשהחכם אוכל מעט
זה הראוי לו, לא יאכלנו אלא בביתו על שולחנו" (דעות ה ב).

תפסיק לאכול גם כשאתה מרגיש שיש עוד מקום. זו הטעיה. כך כבר כתב הרמב"ם "לא
יאכל אדם עד שתתמלא כרסו, אלא יפחות כמו רביע משבעתו" (דעות ד ב). אין צורך
למדוד, רק העיקרון חשוב.

לעס מזונך היטב ואל תבלע מהר. אכול לאט וכך תאכל פחות, גם תעכל טוב יותר.

לשם כך אל תאכל לחם טרי, אלא לחם ישן, יבש, או קלוי. זה טעים מאד. כן.
וכמובן לחם מלא, ובכלל, אכול מזון עם תאית (פירות, ירקות, מזון צמחי לא
מעובד) העוזרת לעיכול.

שים בצלחת מה שאתה מתכנן לאכול במידה ראויה ואל תעבור על בל תוסיף. בלילה,
לפני שאתה הולך לישון, אין צורך לאכול. עיין לעיל סעודת 10 של הייקים...

שתה הרבה מים, ליטר או שניים ליום. כוס חד פעמית היא 180 סמ"ק. אם אתה עובד
עבודה פיסית, כמובן צריך הרבה יותר. אגב, מים הם טעימים מאד.

כל העצות האלה, אל תקיים בבת אחת, שלא תישבר, אלא לאט לאט ובנעימות. אל
תחשוב כל היום על דיאטה. חשוב על אהבת ד' ואהבת הבריות.

