---
title: "קדושת כהנים 2 (שו\"ת)"
type: "קדושה - הלכה (שו\"ת)"
---

מקורות ע"י הרב מרדכי ציון

**שימוש בכוהן על ידי אשתו**

ש: אסור להשתמש בכוהן. האם זה גם חל על אשתו?

ת: לא, כי יש על זה מחילה קבועה. פס"ת קכח צה.

**חזקת כוהן**

ש: במקרה של כוהן לא שומר תורה ומצוות שהתחתן עם גרושה ואח"כ חזר בתשובה,
הגר"מ פיינשטיין פסק שאם אביו וזקנו לא היו שומרי תורה ומצוות - אין לו
חזקת כהונה ואין איסור בדבר (שו"ת טעם ברוך סי' ע. מובא בשו"ת אגרות משה
אה"ע ד, לט). מה דעת הרב בעניין?

ת: א. בשאלות כאלה צריך ללכת לבית דין לברר את כל הפרטים. ב. זה חידוש
גדול, אפשר לסמוך עליו רק כסניף להיתר.

**כוהן קרבי**

ש: מותר לכוהן לשרת ביחידה קרבית?

ת: בוודאי. ובמקרים מיוחדים שיש מתים, יקבל הדרכה מיוחדת מה לעשות (ועיין
שו"ת יחוה דעת ב יד, שכוהן שהרג נפש בהגנת עם ישראל וארץ ישראל הכי מתאים
לישא כפיים, כי שניהם מגינים על עם ישראל. דלא כהגרי"ד סולוביצ'יק בנפש הרב
עמ' קלב – מ"צ).

**חייל כוהן בבית קברות גוי**

ש: בצבא אנו עושים פטרולים בבית קברות של גויים. מותר לי אם אני כוהן?

ת: כן. זו טומאת אוהל של גוי שמותרת לכוהן לצורך (רמ"א יו"ד שעב ב. עיין
שו"ת מהרש"ם א רטו – מ"צ).

**כניסת כוהן לקברי צדיקים**

ש: ידועה עצת הגר"ש גורן לכוהן שרוצה ללמוד רפואה, שיש לבקש מחבר לקחת מפתח
ולגעת במת, אז למפתח יש דין אבי אבות הטומאה, והכוהן יתלה על צווארו, אז
הוא ממילא במגע עם אבי אבות הטומאה, ואז כיוון שזו שעת הדחק, יכול לסמוך על
השיטה שבמצב הזה מותר לו להיטמא הלאה (רמ"א יו"ד שסט, א. ש"ך שם. קובץ "כל
הכתוב לחיים"). האם כוהן שחשק נפשו להיכנס לקברי צדיקים גם יכול להשתמש
בפתרון זה?

ת: הג"ר גורן התיר דבר כזה בשעת הדחק בגלל שרפואה היא מצווה גדולה, ויש לה
חשיבות של פיקוח נפש. כמובן שאין לעשות זאת כדי להיכנס לקברי צדיקים.
הצדיקים ישמחו שהכוהנים לא נכנסים.

**כוהני ג'רבה**

ש: זה נכון שכל מי שבא מג'רבה הוא כוהן?

ת: לא (ומסורת בקרב הכוהנים אשר היו בעיר ג'רבה שאבותיהם היו מבני צדוק
הכוהן. כאשר נחרב הבית הראשון, עלו לאפריקה... ובראשית הבית השני הגיע עזרא
הסופר, אשר הלך למסעו לקבץ את נדחי ישראל, וביחוד את המיוחסין שבכהונה
ובלויה, עד העיר ג'רבה. ויעורר את הכוהנים כי ישובו לירושלים, אבל אלה סרבו
לו, כי לא האמינו כי מאת ד' יצא בנין הבית השני. אז קלל עזרא אותם ואת
בניהם, כי לא יזכו לעמוד לפני ד' ולשרתו בכל הימים שהבית יהיה קיים. על
אותה מסורת כותב גם הגאון רבי רחמים חי חויתה הכוהן זצ"ל - שהיה רבה הראשי
של ג'רבה - ש"עזרא קרא רק ללויים לעלות, ואחרי שעזרא קלל אותם גם הם קללו
אותו וקללות שניהם נתקימו: עזרא נפטר בטרם הגיעו לארץ ישראל, והם מתו על יד
על יד ולא נותר מהם איש \[תוך שנה\]... ועד הזמן האחרון לא היה שום לוי
בג'רבה. והלוי אשר יבוא לדור בגר'בה היה חושש לקללתו של עזרא ולא היה גר
בג'רבה שנה אחת תמימה אלא... נסע חודש אחד בשנה לעיר אחרת כדי שלא ישב
בג'רבה שנה תמימה". מעפר קומי לר' צבי גלאט הי"ד עמ' יב-יד. והשבעתי אתכם
להרב שמואל הכוהן וינגרטן עמ' 8 – מ"צ).

**כוהן עם נטיות הפוכות**

ש: כוהן שחי חיים של נטיות הפוכות עולה לתורה? לנשיאת כפיים?

ת: לתורה לא. לנשיאת כפיים, מן הדין כן, כי רק עבודה זרה, שפיכות דמים
ועבירות של כהונה מעכבים. שו"ע או"ח קכח לט. מ"ב קמג-קמה. אבל כתוב בזוהר
שכוהן שאין העם אוהבים אותו, לא ישא כפיו. מ"ב ס"ק לו.

