---
title: "מידע סודי מהשב\"כ (מאמר)"
type: "מאמר"
---

- מסמך זה הינו פרי דמיון של הכותב

להלן מידע מהשב"כ. אמנם חסרים בו פרטים רבים וגם הדברים תומצתו ונערכו, אך
הכיוון הכללי די ברור: "הנדון: קיבלנו הוראה מלמעלה להכין את הפינוי הבא.
עדיין אין תאריך ואין החלטה, אך יש אופציה. פינוי חבל עזה גבה מחיר צה"לי
רגשי וכספי. לכן התוכנית העומדת על הפרק אינה פינוי אלא השארת המתנחלים
במקום, בתוך הרשות הפלסטינאית ללא ריבונות ישראלית וללא הגנת צה"ל. כפי
המידע המצוי בידינו, בו ביום, זרועות החמאס יבצעו פיגועים רצחניים, ואז
המתנחלים ינוסו על נפשם לתחומי הארץ. תנאי בל יעבור להצלחת התוכנית הוא
תמיכת דעת הקהל. לשם כך יש הכרח שהמתנחלים יוצגו כאנשים מוזרים ואלימים,
מחרחרי ריב ומפרים את השלום הציבורי, אשר הביאו על עצמם במו ידיהם את
חורבנם. הם רצו בכך ואין לרחם עליהם. לכן בשלב זה נדרשנו לשקול את האפשרות
של שתילת פרובוקטורים בין המתנחלים כדי שיסיתו את הנוער ויעלו את סף
האלימות המילולית והמעשית.

סקירה. למתנחלים ביש"ע אין תמיכה ואהדה בציבור הרחב. בזמן ההתנתקות מחבל
עזה, לא קמה סערה ציבורית. עסקים נמשכו כרגיל. ביום הפינוי עצמו, הצפייה בו
בטלוויזיה היתה נמוכה. ציבור זה ממשיך להיות נתפס כתמהוני וקיצוני. תרם לכך
רבות הפינוי בעמונה. וכן העולים למאחזים נתפסים כחמומי מוח שכל חייהם
מחפשים כיצד להוסיף צרות למדינה. אמנם הפלג הקיצוני הינו מזערי ואינו מגיע
ל-1% מהמדינה אך הוא קולני מאוד וכל התבטאות תוקפנית שלו זוכה לכיסוי
תקשורתי רחב. בינתיים אין אצלו אלימות פיזית אלא רק אלימות מילולית מתמדת:
"על גופותינו"," אם יבואו לפנות אותנו תהיה מלחמה אשר עמונה תחוויר
לעומתה", "על ארץ ישראל יש לההרג ולהרוג", "נילחם נגד צה"ל הבוגדני" וכן
הלאה. אך יש לשער שכמה צעירים יעברו מן הדיבורים למעשים ויעשו מעשה נגד
כוחות הביטחון או אף נגד המנהיגים המתונים. כאשר לאותם מנהיגים, הם אינם
נשמעים, גם אינם זוכים לכיסוי תקשורתי. גם שותקים מחשש שהתבטאותם נגד
הביטויים האלימים תחליש את המאבק על ארץ ישראל.

מסקנה: בשביל זה אין צורך בפרובוקציות. הפלג הקיצוני משרת את מגמותינו.
הסוכנים שלנו השתולים בכל מקום ממשיכים לחזק וגם לסחוט באופן רציף
התבטאויות אלימות.

אין למנוע את העליות למאחזים, הן מספקות ריגוש ללא תוצאות ומשרתות אותנו,
ואינן מובנות לקהל הרחב שמגיב באדישות ובלעג". עד כאן.

------------------------------------------------------------------------

אבל איני מסכים עם תמונה זו המציגה את העם כאילו לא איכפת לו. נכון שיש
בלבול, אבל בכל מקום יש צימאון עצום לשמוע, לשמוע על התורה, לשמוע על העם
והארץ. והכל עניין אחד. מאז קום המדינה, יש בעם תהייה מה גבול ארצנו, והיא
היא תהיה מה גבול העם. העם אינו יודע גבולות ארצו כי אינו יודע את מהותו
וזהותו, אינו מכיר את עצמיותו ואת טבעו.

כאשר מפחדים נעשים אלימים, אך אין ממה לפחד. הפסק לפחד, פתח פיך והחל לדבר.
החל לנחם את הדור. מרן הרב קוק אומר במאמרו "נחמת ישראל", שזאת המצוה הכי
גדולה: לנחם את ישראל ולהסביר לו כמה הוא דור גדול. דבר עם כל אדם, היפגש
עם כל אדם, למד תורה עם כל אדם. זאת התרופה. דבר עם כולם, עם דתיים
וחילוניים, עם ימניים ושמאלניים, עם חולים ועם בריאים, עם צעירים ועם
קשישים, עם עולי אתיופיה ועם עולי רוסיה, עם עבריינים ועם ישראלים, עם
חיילים ועם שוטרים. עם כולם דבר! דבר עם הקרוב ועם השכן, עם הטרמפיסט ועם
הנהג, עם החבר לעבודה ועם החבר בצבא. דבר. אל תהיה עניו, אל תהיה פחדן, אל
תהיה עצלן. זה קל, רק צריך קצת מסירות נפש.

דבר על הכל, ולא רק על ארץ ישראל, ולמד הכל, על התורה ועל האומה, על הלחם
ועל האבטלה, על הנוער ועל החינוך, על העבריינות ועל הסמים. דבר עם אנשי
שדרות והגליל, אנשי הגולן והנגב, אנשי תל אביב וחיפה. דַבּר ולַמּד.

אמר אלוף משנה במילואים, מפקד אוגדה, חילוני: "אתם בציבור הלאומי דתי, אסור
לכם להתבצר ולהיתפס במגזר, אלא להיות לאומיים וציונים באמת, ובכך להוביל את
התהליכים לטווח ארוך. גם אם חלק מהתהליכים נראים לכם באופן נקודתי, לא
הוגנים ולא צודקים, עליכם להוביל את מרכז הזרם ולא את השוליים. יש אצלכם
להט וציונות... ראייה כוללת של הכל. זהו ערך ונכס מדהים, מה שיש אצלכם
התנהלות לטובת הכלל, לא רק טובת הכלל כאן ועכשיו אלא טובת הכלל כחלק מחזון
גדול של האומה ועתידה. עליכם להקרין אמונה, להט ואופטימיות בכל התחומים,
להביא לידי ביטוי את התורה בכל התחומים".

אכן, עמנו מוכן, עמנו צמא, עמנו מחכה.

`[קטגוריה: עם ישראל (מאמרים)]]`

