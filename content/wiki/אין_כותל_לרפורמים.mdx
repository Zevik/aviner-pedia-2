---
title: "אין כותל לרפורמים"
type: "מאמר"
---

## אין כותל לרפורמים

\[ראיין: הרב מרדכי ציון\]

ש: מה להשיב לטענה הדמוקרטית שביהדות יש זרמים רבים, יש לכבד את כולם, ולכן
יש לתת לרפורמים חלק בכותל?

ת: הרפורמה אינה זרם ביהדות אלא זרם מחוץ ליהדות.

ש: שבעים פנים לתורה...

ת: זה פן שבעים ואחד...

ש: כיצד מבחינים?

ת: התורה היא אמונה ומתוך כך קיום מצוות. הרפורמים אינם מאמינים בתורה,
כלומר שהתורה שבכתב ושבעל פה היא מן השמים, אלא המצאת בני אדם. וכן אינם
מקבלים עול קיום מצוות, אלא בוחרים מה שמוצא חן בעיניהם. לכן הם מחוץ
ליהדות, מחוץ לתורה. ודאי הם יהודים, אך יהודים בלי יהדות. הזרם הזה הוציא
יהודים רבים מחוץ ליהדות, להתבוללות, לנישואי תערובת. יש אומרים שמיליון
יהודים אבדו בגללו. ואתה רוצה לתת מקום בכותל למי שאיבד מיליון יהודים?!

ש: אני באישית ודאי לא רוצה... אבל גם החילונים הם בלי תורה.

ת: אין זה דומה כלל. חילונים הם תינוקות שנשבו, או במילים פשוטות:
מבולבלים. מבולבלים בענייני תורה ומצוות. אבל הרפורמים הם זיוף של תורה, הם
מדברים בשם התורה, הם טוענים שהם הנציגים האמיתיים של התורה, הנציגים
האמיתיים של עם ישראל. משל למה הדבר דומה? לנוצרים, שמזייפים את התורה
וטוענים שהם עם ישראל האמיתי, Verus Israel.

ש: אז הרפורמים הם כמו נוצרים?

ת: לא. אבל עלולים היו להיות זרם דומה. נקוה שיתקשרו לאט לאט לעם ישראל וגם
לארץ ישראל וינצלו .אם כי התחזית קודרת מאוד, רובם מתבוללים ומתחתנים עם
גויים. אוי מה היה לנו.

ש: באמת מישהו שאל אם מותר להרוג רפורמי שמתחתן עם גויה: "הרי את מקודשת לי
בטבעת זו כדת משה וישו"... מדין מעשה פנחס בזמרי...

ת: ודאי לא. דין קנאים פוגעים בו לא שייך, עיין שו"ת עמוד הימיני לגר"ש
ישראלי. יתר על כן, מי אומר שהוא באמת יהודי, הרי בערך 50% מהרפורמים הם
גויים, הן בגלל נישואי אב יהודי עם גויה, הן בגלל גיור רפורמי שאינו גיור.
לכן הוא ספק יהודי ספק גוי... על כל פנים, לענייננו, בין שהם גויים, בין
שהם יהודים, הכותל אינו שייך להם.

ש: למי הכותל שייך?

ת: לקודש! שכינה לא זזה מהכותל המערבי. הכותל המערבי הוא קדוש מקצה לקצה,
מהפינה הדרומית עד הפינה הצפונית. לפני מאתיים שנה התפללו בקצה הדרומי של
הכותל המערבי, ולא בגלל שאחר כך הכובשים הגויים מנעו מאיתנו גישה לשם, הוא
חדל במאומה מקדושתו.

ש: אבל זה הכותל של כל העם, והעם אינו כולו דבק בקודש?

ת: בינתיים. סבלנות. אך כאשר הוא בא לכותל, זה לחפש קדושה. הוא לא בא לכותל
כדי לראות הצגות של נשים ואירועים מעורבים. הוא בא למקום הכי קרוב לבית
המקדש, שיש לו מעין קדושת בית המקדש, למקום עם שלהבת אש קודש.

- 

פורסם בשאילת שלמה 432

