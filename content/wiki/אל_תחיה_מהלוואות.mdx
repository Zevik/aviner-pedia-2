---
title: "אל תחיה מהלוואות"
type: "מאמר"
---

## אל תחיה מהלוואות

\[מ"באהבה ובאמונה"\]

אל תיקח הלוואות אם אינך בטוח שתוכל להחזיר. גם זה סוג של גזל. לוה רשע ולא
ישלם.

אל תאמר: יש לי הוצאות מרובות ואין לי ברירה, ודאי יש לך ברירה. כלל גדול:
אל תוציא יותר ממה שאתה מכניס, אלא פחות!

פחות - א. כי עליך להחזיר את כל הלוואותיך. ב. כי אתה צריך כסף רזרבי עבור
הוצאות בלתי צפויות, נעימות ולא נעימות. נעימות, כגון חתונה, ולא נעימות
כגון מכונת כביסה שיצאה מכלל שימוש. לכן אתה זקוק לקופת חיסכון, קרן חיסכון
(עיין ש"ך יו"ד רמג ס"ק ג).

אל תוציא כסף שאין לך, זו הפקרות מוסרית, אפילו שחיתות מוסרית – לחיות על
חשבון אחרים.

חז"ל אומרים שיש ארבעה סוגי אנשים שאין הדעת סובלתן, ואחד מהם הוא דל גאה
(פסחים קיג ב), כלומר אדם בעל הכנסה נמוכה שחי לו כמו עשיר.

זה הכלל: אל תוציא יותר ממה שאתה מכניס. לשם כך הנה כמה עצות מעשיות.

1\. **חשבון.** אל תסמוך על האינטואיציה שלך, אלא ערוך תקציב מדויק – שנתי,
חודשי, שבועי ויומי. דע כמה עולה לך כל דבר כגון אחזקת רכב וסלולארי. ידע
הוא כוח. כמו שיש לעשות חשבון נפש, יש לעשות חשבון כסף, גם זה חשבון נפש.

2\. **שימוש במזומן.** אל תשתמש בכרטיס אשראי, ולא בצ'קים, רק במזומן. כך
אתה יודע אם יש לך או אין לך.

3\. **צמצם הוצאות ובטל הוצאות מיותרות.** אל תקנא באחרים ואל תתאווה למה
שיש לאחרים. הקנאה והתאווה והכבוד, מוציאים את האדם מן העולם. לא רק מן
העולם הבא, אלא גם מן העולם הזה. הסתפק במועט. איזהו עשיר השמח בחלקו (אבות
פ"ד).

והנה פירוט:

א. בחתונה אין חובה להזמין כל כך הרבה אנשים, באולם ובשירות הסעדה כה
יקרים, בתזמורת וצלם יקרים. אל תיקח הלוואות אלא רק על סמך מה שיש לך.

ב. וכן במסיבת אירוסין, שבת חתן, שבע ברכות, בר מצווה, בת מצווה, ברית
מילה, קידוש ועוד.

ג. עבור לדירה זולה יותר. הימנע משיפוצים וריהוט יקר.

ד. קנה רכב זול יותר. או בכלל חיה בלי רכב, אם זה אפשרי.

ה. צמצם בשיחות טלפון. אין הכרח לדבר כל כך הרבה.

ו. קנה מזון פשוט, זול והכרחי.

ז. אל תאכל בחוץ. תביא אתך כריכים, פירות וכדומה.

ח. אפשר לעשן פחות... אפשר לא לעשן בכלל. יש כל שנה 10,000 אנשים שמתים
בארצנו עקב עישון, כאשר שישית מהם זה מעישון סביל, ועוד מאות אלפי חולים.

ח. צמצם בהוצאות תחבורה.

ט. צמצם בהוצאות חשמל. ייזכר לטובה חותני ז"ל, שבגלל עבודתו בחברת החשמל
קיבל חשמל חינם, ובכל זאת התהלך בבית וכיבה כל אור מיותר וחינך: מישהו משלם
על זה!

י. קנה בגדים זולים. בחנויות יד שניה יש מבחר עצום של בגדים יפים במצב
מצוין במחיר אפסי.

יא. בחופשים יש הוצאות אדירות. אל תוציא מכל הבא ליד, שלוט בכספך.

יב. כנ"ל בחגים.

4\. **תרבות קנייה.** התרחק מתרבות קנייה, מבילוי בקניות ומקניון. אל תיכנס
לשם. זה מקום מלא פיתויים מיותרים. ואם אתה חייב, אז טכס עצה מראש והתכונן
נפשית כדי לא להתפתות. לך לצרכניה זולה יותר. השווה מחירים. וזכור: קניות
זה לא בילוי ולא טיפול נגד דיכאון.

5\. **מודה על האמת.** הוי מודה על האמת שיש לך בעיה, מחלה. אמנם אינך
החולה היחיד, כמחצית מעם ישראל חיים עם יתרת חוב, אך אין זו נחמה. ידידי
אתה חולה. תפוס את עצמך. אף אחד לא יפתור את הבעיה הזאת בשבילך, אל תתלה את
הפתרון באחרים, גם לא בממשלה, כפי שאומרים בהפגנות, אלא אתה הוא האשם, כי
אתה מוציא כסף שאין לך.

6\. **גאולה קמעה קמעה.** חסוך עוד מאה שקל, ועוד עשרה שקלים, ועוד שקל.
חיסכון קטן ועוד חיסכון קטן מצטרפים לחיסכון גדול. פרוטה לפרוטה מצטרפת
לחשבון גדול.

7\. **אין מינוס.** כלל גדול: אין יתרת חוב. בארצות הברית זה לא קיים. אם
חסר לך דולר אחד בחשבון, מחזירים לך צ'ק של אלף דולר. בארץ, הבנק לא מרשה
לך יתרת חוב לשם חסד, אלא כי הוא מרוויח מזה הרבה, והחוב שלך הולך ותופח.

8\. **בלי הלוואות.** ובכלל אל תיקח הלוואה. זו לא תרופת פלא. הלוואה יש
להחזיר! אל תגלגל הלוואות, בסוף יקרוס הכול כבניין קלפים. על הלוואה נאמר
שראשיתה מתוקה וסופה מר.

9\. **בלי גמ"חים.** גם גמ"ח יש להחזיר. גמ"ח זה לא מתנה. יש עוד אנשים
שמחכים לכסף. אל תגנוב מגמ"ח. אל תחיה על חשבון אחרים, גם לא לצורך מצוות,
לבד מכמה יוצאות מן הכלל. אל תהיה קבצן, אל תהיה שנורר.

10\. **גם ילדים.** חנך ילדך לחסכנות. אל תיכנע ללחציו לקנות לו כל מה שלבו
חפץ, אל תיכנע לסחיטות. כניעה לסחיטה גוררת עוד סחיטה. הראה לו את התקציב
ושתף אותו באחריות. חנך אותו מגיל חמש, גיל חינוך, גם נושא הכסף שייך
לחינוך. תן לו כסף כיס, על בסיס חודשי, שבועי או יומי, והוא יחליט מה לעשות
אתו, אם לשמור אותו ואם לקנות חפצים או להוציא לבילויים. שייקח אחריות. גם
ילך לעבוד.

---

ולסיום מדרש פליאה: יהודי אמיתי, אינו אוכל אלא מן הגזל, מן המבושל ואומר
כל יום: כדרלעומר. פירוש: גז"ל – גם זו לטובה, מבש"ל – מסתפק במה שיש לו.
כדרלעומר – ר"ת: כל דעביד רחמנא לטב עביד.

- פורסם בשאילת שלמה 266

