---
title: "שנת שמיטה"
type: "מאמר"
---

## שנת שמיטה

\[הרב שלמה אבינר\]

**שאלה:** קרבה שנת השבע, שנת השמיטה. אולי הגיע הזמן לבטל את היתר המכירה.
הרי יש עליו כמה קושיות. צריך גבורה ועוז לקנות "שמיטה", כמו שאמרו חכמינו
ששומרי שמיטה הם "גיבורי כוח עושי דברו". ובכלל, החקלאות לא ממש חשובה
בארץ, ואם נשבית אותה למשך שנה, לא יקרה כלום, אפשר לקנות פירות ממקורות
אחרים?

**תשובה:**

א. למי החקלאות אינה חשובה? למי שאוכל או לחקלאי אשר שברת את מטה לחמו? ולא
רק לשנה זו, אלא בכלל, כי אם יחדל שנה שלמה, גויים יתפסו את השוק. עושים
מכירת חמץ שהוא איסור תורה, בשביל כמה חבילות מזון, קל וחומר שאפשר בשנת
שמיטה. הרי איננו מכריחים אדם להיזקק להיתר מכירה אלא רק מי שרוצה, וכידוע
אין אדם רשאי על פי חוק לבצע מכירת קרקע זו לגוי, אלא רק מועצת הרבנות
הראשית.

ב. בכלל, אחינו שאינם שומרים מצוות, ודאי לא ישבתו בשנת שמיטה. וכמה שאפשר
להצילם מעוון, זו מצוה גדולה. יותר טוב לשמור הלכה, גם אם נחליט שהיא היתר
דחוק, מאשר לעבור על ההלכה.

ג. אך ביחס לקושיות, האמת חייבת להיזכר, שהיתר המכירה אינו מתחיל ממרן הרב
קוק ותלמידיו. כבר לפניו, היה היתר מכירה בשנות תרמ"ט, תרנ"ו ותרס"ג. רק
בשנת תר"ע, בא מרן הרב קוק וביסס אותו היטב מכל צד ומכל פינה. לכן, אנא
ברוחך היזהר לך מאד שלא להוציא לעז על הראשונים.

ד. נחזור לאחינו בני ישראל אשר טרם מקיימים את כל המצוות. בין כך ובין כך
הם יגדלו תוצרת והיא תגיע לכל מקום. אם לא יהיה היתר מכירה, הם יגדלו
"ספיחים" האסורים לאכילה שיגיעו לבתי מלון ולמסעדות, ושום רב לא יוכל לתת
להם הכשר, אז הכשרות שלהם תקרוס בכל רחבי ארץ ישראל.

ה. גם הטיעון שהחקלאות אינה חשובה כי אפשר לקנות מגויים, אינו נכון. אסור
שמדינה תהיה תלויה ביבוא מזון כי אז אפשר לחסל אותה בעזרת הסגר תוצרת.
אפילו אמריקה שיש בה משטר קפיטליסטי ליברלי מובהק תומכת בחקלאות בדרכים
שונות.

ו. באשר ל"גיבורי כוח עושי דברו", זה נאמר על החקלאי שמוסר את נפשו להשבית
קרקעותיו, ולא על הצרכן, שקונה תוצרת גויים.

לכן הננו לרשום סדרי עדיפות עבור הצרכן:

1\. פירות שנלקטו בשנה שישית ונשמרו בקירור.

2\. פירות שגדלו על מצעים מנותקים בחממות, עציצים וכדומה, שגם זה גיבורי
כוח.

3\. ירקות שנזרעו בשישית ונלקטו בשביעית בעזרת אוצר בית דין "אוצר הארץ",
ויש להם קדושת שביעית. כידוע מצוה לאכול פירות עם קדושת שביעית וגם מצוה
גדולה לקחת חלק עם אותם גיבורי כוח.

4\. היתר מכירה של הציבור ירא שמים שמקפיד על הוראות ההלכה שאחרי המכירה.
וגם של אחינו שאינם שומרים את כל המצוות לעת עתה, ואינם מקפידים על ההוראות
השונות, מכל מקום התוצרת מותרת, וקל וחומר באזורים מסופקים כגון הערבה
הדרומית אם יש שם מצות שמיטה.

5\. ובוודאי לא תוצרת של גויים, לא גויים מחוץ לארץ ולא של ערבים פה וקל
וחומר לא של מחבלים למיניהם כגון מרצחים מגוש קטיף-חבל עזה.

שמא תאמרו: גם בשנים הרגילות אנו קונים פירות מגויים משיקולים שונים, ויש
תוצרת שרק הם מגדלים כגון מלפפונים וקישואים? התשובה פשוטה: אנו לא נכפה
ולא נתערב במה שאתם עושים גם אם לבנו דווה. אלו שיקולים אישיים, אך לא
ייאמר שבגלל התורה, בגלל ההלכה יקנו מגויים. ההלכה רוצה שתקנה מיהודים,
"וקנה מיד עמיתך". "וחי אחיך עמך".

כתב מרן הרב קוק: "עטי תרעד בידי למעשה הנבלה אשר נעשתה כעת לאחינו יושבי
המושבות. כי אחרי אשר הוחזק הדבר עד כה, שלא ליתן הכשר להגויים, כדי שלא
לדחוק את רגלי ישראל המדוכאים ומיוגעים בעוניים, ועיניהם תלויות למחייתם על
ידי פדיון הענבים, הנה עתה אחרי אשר נגמר העניין בדבר סכסוך שאלת השמיטה
שכל עיקרה באה לטובת אחינו בני המושבות, נמצאו חותרי מחתרת, אשר יעצו בסתר
לקנות דווקא מגויים, ולהרים קרן צרינו, השוחקים על משובתנו, איך שאנחנו
בעצמנו רודפים את אחינו בני בריתנו. אי שמים" (אגרות הראיה, אג' שטז).

לו היה רואה מרן הרב קוק איך אנחנו בעצמנו רדפנו את אחינו וגירשנו אותם
מגוש קטיף, להרוס חבל ארץ ולשבור משפחות מישראל, ורבים רבים משלומי אמוני
ישראל, הרימו יד להצטרף לגירוש, ועתה הם הם יקנו מאותם מחבלים ויממנו את
אלה שעסוקים בלרצוח יהודים ולשגר טילים - לו היה מרן הרב קוק שומע על זאת,
לא רק עטו היה רועד, אלא כל כולו היה רועד, אמות הספים היו רועדות, השכינה
היתה רועדת...

אנא התקשר מיד ל"אוצר הארץ", שמיטה כחול לבן כהלכתה, מטעם "מכון התורה
והארץ", כפר דרום ת"ו - אשקלון, וחתום על מנוי 50 ₪ לחודש עבור פירות
וירקות גידולי שישית, מצעים מנותקים וגידולי ערבה.

