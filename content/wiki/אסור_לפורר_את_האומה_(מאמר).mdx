---
title: "אסור לפורר את האומה (מאמר)"
type: "מאמר"
---

ש: הרב היה אחד מהרבנים שחתם על מכתב תמיכה בראש הממשלה על עמדותו לגבי
הכותל וחוק הגיור. אבל יש רבנים שאומרים שהחוק מפורר את החברה הישראלית
מהחברה היהודית העולמית.

ת: מה אתה שואל? אתה שואל אותי על דעתי או על דעתם של אחרים?

ש: בסדר, אז למה הרב בירך את ראש הממשלה?

ת: כי הוא הראה אחריות גדולה לאומה הישראלית. לא משנה אם הוא בעצמו דתי או
לא דתי, העיקר הוא אחדות באומה. אי אפשר שכל אחד יגייר מי שהוא רוצה ואיך
שהוא רוצה. גיור הוא עניין כלל-ישראלי. אי אפשר שרב א׳ יפסוק שאדם פלוני
הוא יהודי ורב ב׳ יפסוק שהוא גוי. לגבי כשרות אפשר להסתדר אם רב אחד אומר
שמזון זה כשר ורב אחר אומר שהוא טרף, אפשר לאכול או לא לאכול, זה לא סוף
העולם. אבל לא יתכן שבתי דין יגיירו על ימין ועל שמאל איך שהם רוצים. הגר
המסכן חושב שהוא יהודי ואחר כך אומרים לא שהוא גוי. מי שתומך בבית דין פרטי
לגיורים הוא מפורר את האומה ולא ההיפך. חייבת להיות הגדרה אחת מי הוא יהודי
ולא כמה הגדרות. מי שקובע בעניינים כלל-ישראליים הוא הרבנות הראשית לראשית.
כדי לגייר צריך את אישורם. אני גם גיירתי אנשים איפה שאני גר אבל הייתי
ממונה על ידי הרבנות הראשית. אם זה לא כן, זה מה שיפורר את האומה.

ש: הבית היהודי לא כל כך תומך בחוק הגיור.

ת: שוב אתה שואל אותי על דעתי או על דעתה של מפלגה?

ש: כרב בציבור הציוני-הדתי, אני שואל על העמדה של המפלגה הציונית-הדתי.

ת: אין הלכה ציונית-דתית. יש תורה אחת. חברי הכנסת של הבית היהודי הם
נחמדים, אני אוהב אותם, אני מעריך אותם אבל הם לא פוסקי הלכה. אני לא רופא
ולכן אני לא נוקט עמדה בענייני רפואה. אני לא סנדלר ולכן אני לא נוקט עמדה
בענייני סנדלרות. כך רק פוסקי הלכה קובעים מה ההלכה.

