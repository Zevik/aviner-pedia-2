---
title: "מחאת האוהלים (מאמר)"
type: "מאמר"
---

## מחאת האוהלים

\[ראיון באתר 'סרוגים'\]

**האם אנחנו צריכים לקחת חלק במחאה נגד מחירי הדיור?**

חלק מן האחריות הגדולה של העם היושב בציון הוא לפתור את הבעיה של אנשים
במצוקה כלכלית ושל אנשי מעוטי יכולת.

גם אם המשטר הוא קפיטליסטי ומועיל, צריך קפיטליזם חברתי או שיטה אחרת שמגנה
על אנשים שאינם עשירים.

**התברר שאת המחאה מובילים אנשי שמאל מובהקים, למה אנחנו צריכים לתת להם
יד?**

שמעתי שאנשים מביעים הסתייגות מההפגנה בגלל שזה מהשמאל. אז צריך לדעת שלא
כל מה שאומר השמאל זה לא נכון, ולא כל מה שאומר הימין זה נכון. מה שנכון זה
התורה וצריך לבדוק מה התורה אומרת.

אנשים מתבלבלים בין השמאל המדיני ובין השמאל החברתי. השמאל הפוליטי רוצה
למסור את שטחי יהודה ושומרון לערבים, אבל השמאל החברתי רוצה לדאוג לעניים
ולחלשים. היום אין כל כך מפלגות שמאל.

**גם לא מפלגת העבודה או מה שנשאר ממנה?**

אולי. אבל תדע לך שרוב החוקים החברתיים נחקקו דווקא על ידי המפד"ל. היום זה
כבר הבית היהודי, או שאיך שלא קוראים להם, אבל רוב החקיקה החברתית נעשתה על
ידי דתיים ולא על ידי מפלגות שמאל או קומוניסטים.

התורה היא מי שדואגת לעניים. נכון שרמת החיים עולה, אבל גם הפער החברתי
מתרחב. אז אני לא אומר שצריך מחר סוציאליזם שוויוני, זה לא מציאותי, אבל
צריך לעזור לאנשים במצב קשה.

מחירי הדירות, גם המכירה וגם ההשכרה, הם גבוהים, המפגינים לא נותנים פתרון,
אלא רק אומרים מה הבעיה. הם צודקים. הם לא ועדה כלכלית. הם מציגים את הבעיה
והממשלה צריכה לתת פתרון.

כולם רואים שהדירות יקרות לקנייה וכתוצאה מכך גם השכירות יקרה. אם דירה
עולה מיליון וחצי שקל, ובעל הדירה רוצה להרוויח 3 אחוזים בשנה, אז הוא לוקח
שכר דירה של קצת פחות מארבעת אלפים שקל. רווח כזה הוא לא מוגזם, אבל הוא
גורם לעליית המחירים.

**ולמה שאנשים לא יעברו לגור בדרום או בצפון, למה הם חייבים לגור דווקא בתל
אביב?**

זה נכון שבפריפריה מחירי הדירות ושכר הדירה נמוכים יותר, אבל גם המשכורות
גבוהות יותר, אז לא חסכנו כלום.

**הרב אמר שהמפגינים לא נותנים פתרון לבעיה, איך כן אפשר להוריד את
המחירים?**

גם אני לא כלכלן, אני מדבר על הבעיה העקרונית, איך לעזור ליהודים להסתדר
ולהצליח לקנות או לשכור בית במחירים נורמליים.

הדירות יקרות בגלל שיש יותר ביקוש מהיצע. בכל שנה יש גידול של 50 אלף משקי
בית לעומת 40 אלף בתים שהמדינה מאפשרת לבנות. כשהביקוש עולה על ההיצע
המחירים עולים. משרד הפנים מעכב את הבניה בכל מיני ועדות בניה, וזה לוקח
זמן.

אנחנו אומרים שצריך פיקוח על הבניה, אבל צריך גם לקצר את הבירוקרטיה
בועדות, שייתנו לבנות ומהר.

משרד השיכון מוכר את הקרקעות במחירים גבוהים. על דירה של מיליון וחצי שקל,
חצי מיליון שקל הולך עבור הקרקע. העניים נפגעים יותר, כי עשיר שקונה דירה
של עשרים מיליון, נניח, גם משלם חצי מיליון שקל, ככה שהיחס הוא לא שווה.

בנוסף המיסים שהמדינה מטילה על הבתים הם גבוהים, מתוך הדירה שהזכרנו, 350
אלף הולכים למיסוי. כלומר 850 אלף מתוך מיליון וחצי הם רק מסים למדינה,
יותר מחצי. הממשלה צריכה להרוויח אבל לא כל כך הרבה.

והדבר השלישי הוא שלא נותנים לבנות ביהודה ושומרון. יש שם קרקעות לא יקרות,
אפשר לבנות מאות אלפי בתים מרווחים, יפים ולא יקרים.

דווקא בנושא הזה יש פרדוקס, השמאל המדיני, לא נותן לבנות ביו"ש והוא הולך
נגד הכיוון של השמאל החברתי, שרוצה להוריד את מחירי הדיור.

אז אמרנו, להוריד את המסים, לאפשר בנייה מהירה יותר ולבנות ביו"ש. אלו
הפתרונות העקרוניים, וזה מה שהממשלה צריכה לעשות.

- 

נלקח משאילת שלמה 186

