---
title: "עלייה להר הבית מדחי אל דחי (מאמר)"
type: "מאמר"
---

בהתחלה העולים להר הבית טענו שיש לעלות בחרדת קודש, בטבילה, בלי נעליים,
הכל בקדושה. אבל לא בדרך אחרת.

אחר כך, גם הגיעו יהודים דתיים, דלים ביראת שמים ובחרדת קודש. אז אמרו
הרבנים העולים: לנשים אסור להיכנס.

אחר כך גם נשים נכנסו. וכמובן, אף אחד לא יודע, אם טבלו או לא טבלו.

אחר כך נכנסו גם ילדים, לכבוד בר מצוה, או סתם כי זה מקום מלבב.

אחר כך נכנסו גם חילוניים, שלא שייכים לחרדת קודש.

ועתה חידוש חדש: נוצרים. כמובן, נוצרים תמיד נכנסו ולא ביקשו מאיתנו רשות,
אבל עתה זה ביחד עם יהודים.

במה דברים אמורים? בחנוכה יתקיים אירוע שיכלול וועידה בין-דתית
יהודית-נוצרית במרכז בגין יחד עם עליה להר הבית.

זה מטעם הארגון הנוצרי Cry For Zion, זעקו לציון. ארגון זה מתלונן על כך
שהלא-מוסלמים (כלומר יהודים ונוצרים) מופלים בהר הבית ואינם יכולים להתפלל
שם. לכן הוא לוחם למען חופש הפולחן שם לכל הדתות, על פי "ההכרזה לכל באי
עולם בדבר זכויות האדם", U.D.H.R..

זו וועידה על הר הבית, עם Myths, Bible And Archeology, מיתוסים, תנ"ך
וארכיאולוגיה. כמובן תנ"ך יכלול את "הברית הישנה" ואת "הברית החדשה".

ישתתפו שם בוועידה ובסיור בהר הבית מרצה נוצרי על התנ"ך, חוקר נוצרי על הר
הבית, נוצרי המלמד על הר הבית, עיתונאי נוצרי, יהודי מתנועת העליה להר
הבית, רב מודרן-אורטודוקס, נוצרי מסיונרי, מרצה של אותו ארגון, יהודי
המאמין בישו ועוד.

הסיכום, כריתת ברית עם נוצרים נגד מוסלמים.

למותר להזכיר שלפי ההלכה היהודית, הנצרות נחשבת כאלילות, ולכן אין לנו דבר
משותף איתם. הגאון הרבי יוסף דב סולוביצ'יק כתב שדתנו גם אוניברסלית וגם
יחודית. אנחנו לא בעד הסתגרות, ואפשר להחליף דעות בנושאים שונים. אבל
אמונה, הלכה, יסודות הדת ועבודת ד', הם עניינים אישיים-פרטיים שלנו, ואנחנו
נגד כל ויכוח פומבי או דיאלוג או סמפוזיון עם אחרים בנושאים אלו (האיש על
העדה, מכתבים 53-51).

חזק ונתחזק ומהר נשתחרר מטומאה נוראה זו.

- פורסם בשאילת שלמה 574

