---
title: "מעשר כספים (שו\"ת)"
type: "שו\"ת"
---

\[מקורות ע"י הרב מרדכי ציון\]

**מעשר כספים להורה גוי**

ש: אני גיורת. האם אני יכול לתת מעשר כספים לאבי הגוי שהוא עני?

ת: כן. מפרנסים גם עניי גויים. ואפילו יותר ממעשר כספים (גיטין סא א).

**כרטיס הגרלה עם מעשר כספים**

ש: אפשר לקנות ממעשר כספים כרטיס הגרלה למוסד צדקה?

ת: כן. אבל אם אתה זוכה, עליך לתת מה שזכית לצדקה (עלינו לשבח – שמות
תרנט).

**מעשר כספים יותר מחומש**

ש: האם מותר לתרום יותר מחומש הכנסותיו?

ת: עשירים כן. ספר אהבת חסד לח"ח (שו"ת שאילת שלמה ב רסד. ד כו, רנא).

**מעשר כספים על ידי אישה בלי ידיעת בעלה**

ש: האם אשה יכולה לתת מעשר כספים בלי לשאול את בעלה?

ת: מה שכתוב בספרים שלאישה אסור לתת צדקה ללא ידיעת בעלה (שו"ע יו"ד רמח,
ד), בנוי על ההנחה שהכסף שייך לבעל, ומה שקנתה אישה קנה בעלה. לכן היא לא
רשאית לתת כסף לצדקה בלי רשותו, כי אחרת זה גזל. אמנם בימינו שהנשים עובדות
ומכניסות הרבה כסף כבר אי אפשר להניח הנחה כזאת שכל הכסף שייך לבעל. לכן
למשל במקרה של גירושין, פוסקים כבר פסקו שאת כל הכסף שהצטבר אחרי החתונה
מחלקים בשווה בין בני הזוג. את החלוקה השווה הזו עושים גם אם האישה לא
עובדת. כי הרי מה זאת אומרת: "היא לא עובדת"? אמנם היא לא עובדת בחוץ, אבל
זה לא אומר שבבית היא לא עובדת. היא עובדת קשה. הבעל עובד שמונה שעות ביום
והיא עובדת שלוש משמרות, גם שבתות וגם כשהיא חולה. ועוד קוראים לזה ש"הוא
עובד והיא לא עובדת". לכן, גם אם האישה לא עובדת חצי מהכסף שייך לה. אם כך
הדבר - אז היא יכולה לתת מעשר כספים, לא מהחצי של בעלה אלא מהחצי שלה.

ובוודאי שכל זה בדיעבד, וזה לא דגם מתאים לנישואים, שלא מדברים, לא
מסכימים. בוודאי שלכתחילה הכל צריך להיעשות בהסכמה ושיתוף, אהבה ורעות.

\[וגם כבר מובא ביד אברהם על השו"ע שם: "וביש"ש ב"ק בשם ראב"ן כתב דהאידנא
מקבלין מן הנשים אפי' דבר מרובה \[מנשים\] משום דרגילות לישא וליתן וכאילו
מנו אותן בעליהן שלוחין" – רשם מ"צ.\]

**מתנה לחתונה**

ש: האם מתנה שאני נותן לחתונה יכולה להחשב למעשר כספים?

ת: מעשר כספים זה לעניים. לכן אם הזוג עני ואתם נותנים לו בגלל זה, אפשר
לחשב כמעשר כספים מה שאתה מוסיפים לעומת מה שהייתם נותנים לזוג לא עני.

**מעשר כספים לספרים**

ש: האם מותר לקנות ספרים עם מעשר כספים?

ת: מעשר כספים נועד לעניים.

ש: למה יש דעות האומרות שמותר?

ת: פעם ספרים היו מאוד יקרים. הם היו שווים עשרות אלפי שקלים בשווי יחסי
להיום. אנשים קנו ספרים במעשר כספים בתנאי שיאפשרו לעניים להשתמש בהם. כיום
ספרים מאוד זולים, כעשרים או חמישים שקלים. וגם עניים לא צריכים את הספרים
שאתה קונה. לכן לא שייך כיום לקנות ספרים במעשר כספים (ע' באורח צדקה עמ'
קפז).

**תיק טיול בארץ**

ש: האם אפשר להשתמש במעשר כספים כדי לקנות תיק לטיול בארץ, כי טיול בארץ
הוא מצווה?

ת: לא. מעשר זה לעניים. וממילא אין מצווה לטייל דווקא עם תיק.

**טיפ**

ש: האם מותר לתת תרומת מעשרות כטיפ למלצרים באירועים?

ת: לא, מעשר זה לעניים.

**דמי חבר לבית כנסת**

ש: האם אפשר לשלם "דמי חבר" לבית כנסת מכספי מעשר כספים?

ת: לא, מעשר הוא לעניים.

**מעשר כספים לזבד הבת**

ש: האם מותר לשלם עם מעשר כספים את זבד הבת כאשר יאכלו בו אברכים?

ת: לא. מעשר זה לעניים. או לתת ישירות לישיבה שלהם.

**מעשר כספים להורה**

ש: האם אני יכול לתת מעשר כספים לאבי?

ת: אם אביך עני ואם אתה עני, כי מעשר זה לעניים, ואביך קודם לזרים. אם אינך
עני, עליך לפרנס את אביך מכספך ולא ממעשר כספים (אהבת חסד מהחפץ חיים יט.
עה"ש רנא ח).

**בן 15**

ש: אני בן 15 ועבדתי, האם עליי לתת מעשר כספים?

ת: כן. מגיל בר מצוה.

**מעשר כספים לפני או אחרי נקויים**

ש: מעשר כספים לפני נקויים או לאחריהם?

ת: על משכורת נטו. המיסים מפרישים על עצמם (פתחי תשובה יו"ד רמט סק"א).

**מעשר כספים לעזרה פסיכולוגית**

ש: האם אפשר לתת מעשר כספים לתלמידה שצריכה פסיכולוגית ואין לה כסף?

ת: כן. זה צורך חיוני (שו"ת שאילת שלמה ג רפט).

**מעשר כספים לחינוך**

ש: האם הוצאות חינוך לילדים נכללות במעשר כספים?

ת: רק במצב כלכלי קשה (שו"ת שאילת שלמה א שעג).

**בייביסיטר**

ש: האם עלי לתת מעשר כספים לצדקה מכסף שהרווחתי מבייביסיטר?

ת: כן, אם זה ביכולתך (שו"ת שאילת שלמה ג רפט).

