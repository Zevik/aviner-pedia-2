---
title: "שו\"ת מנהגים שמקורם בנצרות (מאמר)"
type: "מאמר"
---

יש דברים שמקורם בנצרות ולכן אסור לעשותם או להשתמש בהם:

\- צליבת אצבעות לשם מזל מקורו בנצרות כלשונו: צלב, כדי לקבל שמירה מישו
הנוצרי (ויש מכנים לזה: להחזיק אצבעות).

\- יש אנשים שבמקום לענות אמן מצמידים ידיים כף אל כף, כמו ידיים מתפללות,
או שולחים במסרון - \[\]\[\]. אלא מקורו אלילי עתיק של המזרח הרחוק וגם של
הנצרות. לא טוב. עיין ויקיפדיה List of Gestures - Two Handed.

\- נקישה על עץ להרחיק את עין הרע הוא דרכי האמורי. באלילות הקדומה יש
שעבדו לעצים, עצי אשרה. גם בנצרות,יש צלב של עץ (נר באישון לילה 132-131).

\- האמונה שמספר 13 הוא מזל רע היא אמונה תפלה של נוצרים. היו לישו הנוצרי
13 תלמידים ואחד מהם בגד בו, אז החליטו שהמספר 13 הוא מספר רע. יש רחובות
שאין מספר 13, יש בניינים שאין קומה 13 (נר באישון לילה 207).

\- אחד באפריל הוא יום של צחוקים וטריקים כדי לשטות איש את רעהו (יש מכנים
את זה "יום השוטים"), במקור הוא יום פגני הקשור בגירוש החורף. יש שהסבירו
שבאותו היום אמו של אותו האיש נאפה והרתה לזנונים וסיפרה שהרתה לאל, ואכן
התינוק נולד תשעה חודשים לאחר מכן, בסוף חודש דצמבר. הוא אסור משום שזה
תאריך נוצרי וגם עיסוק בהבל (נר באישון לילה 60. מה שבסידורי חו"ל, כתוב
שאומרים "ותן ברכה" בברכת השנים עד מנחה ב4 בדצמבר ועד בכלל, זה משום שאין
ברירה).

\- מה שאומרים שפרי עץ הדעת היה תפוח הוא אומנות נוצרית (עי' ברכות מ א.
בראשית רבה עז ז, הוא היה תאנה, חיטה, ענבים או אתרוג. והגרי"ד סולוביצ'יק
אמר שאתרוג בלשון התנ"ך נקרא תפוח, והנוצרים בלבלו תפוח של תנ"ך בתפוח של
היום. דבזמן התנ"ך הרי לא היו בכלל \[מה שנקרא אצלנו\] תפוחים בארץ ישראל,
ובשיר השירים נזכר שריח אפך כתפוחים, ובודאי כוונת הפסוק לאיזה פרי הדר
\[ציטרוס\], שהריח הולך למרחוק. ועיין תוס' סוף תענית \[כט ב ד"ה של
תפוחים\] שהביאו בשם י"מ דכוונת תפוחים דקרא היינו אתרוגים. נפש הרב עמ'
רט-רי).

\- מה שיש "פסטיבל האבירים" בירושלים, האבירים היו נוצרים וגם רצחו יהודים
במסעי הצלב.

\- הביטוי מלח הארץ הוא בכתבי נצרות. אצלנו ביטוי זה הוא ביטוי שלילי
למהפכת סדום ועמורה.

\- מה שאנשים נמנעים מללכת תחת סולם זו אמונה טפלה ממקור נוצרי, כאילו צורת
המשולש שיוצר סולם השעון אל הקיר רומזת לאמונת השילוש שלהם, והמעבר בתוכו
נחשב לחילול הקודש. כמובן יש להיזהר לא להפיל את הסולם או את מה שעליו (נר
באישון לילה 234).

\- הביטוי עשה אותי כלי לשליחותך הוא של פרנסיס מאסיזי, Francesco
D'Assisi, לפני 800 שנה, מייסד מסדר הפרנציסקנים, שעסק באינקוויזיציה
ורדיפת יהודים.

\- צלב במלך בשחמט הוא נוי בעלמא (שו"ע יו"ד קמא א), אך יש להורידו (עיין
חכמת אדם פה א. שו"ת זרע אמת ב מה. הגר"ח מבריסק היה מקפיד מאוד על כל דבר
שנראה קצת כעין שתי וערב. ואם הסכין והמזלג היו קצת אחד על השני, הוא היה
מפרידם זה מזה תיכף ומיד. נפש הרב עמ' רל. ועובדות והנהגות לבית בריסק ב
נח. וכןהגרי"י קניבסקי ה'סטייפלר' היה מקפיד מאוד על צורת שתי וערב. רבי
חיים עמ' 53. ויש תמונה של מרן הרב קוק, כשהוא ענוד מדליה שקיבל ממלך
אנגליה, ותחת התמונה רשום שהיא מכוסה חלקית על-ידי ספר, בגלל הצלב. האיש
נגד הזרם לרב אבידור, עמ' רמא. שו"ת שאילת שלמה א שכו).

\- מותר להחזיק מוצרים עם סמל של דגל שווייץ כגון כגון אולר או תיק, כי אין
לסמל הזה שום קשר עם עבודה זרה ועם נצרות. כמובן ראוי לטשטש מדין הרחק מן
הכיעור ומן הדומה לו ומן הדומה לדומה לו (עיין חכמת אדם פה א. שו"ת זרע אמת
ב מה. ועיין בשו"ת משנה הלכות \[יב מג\], שנשאל הג"ר מנשה קליין, אם מותר
לרופא ללבוש בבית חולים מלבושים שיש עליהם שתי וערב? והוא השיב ש"יש לחקור
בסבת הדבר ולמה הם עושים על הבגדים השתי וערב, שאם הוא ע"ש ע"ז ודאי שאסור
ללבשם, אבל אם הם רק כסמל כמו שעושים לשתי וערב האדום שזה רק סימן שלהם אז
הגם שאינו ממדת החסידים והחרדים לדבר ה' אבל מ"מ אין מקום לאסור ללובשם
כנלפענ"ד".

\- מעיקר הדין מותר להשתמש בסימן פלוס במתמטיקה, כיוון שאין זה צלב לעבודה
זרה אלא סמל מתמטי, קל וחומר מצורה שנתלית לזיכרון בצוואר שמותרת (שו"ע
יו"ד קמא א הגה. ועי' שו"ת יחוה דעת ג סח). אבל כללית, כמה שאפשר להתרחק
מעבודה זרה, מן הדומה לה ומן הדומה לדומה לה, הרי זה משובח (ועי' שו"ת עשה
לך רב ה כא המתיר).

\- מותר להשתמש בבול עם צלב, כי אינו מיועד לעבודה זרה, וכי נוהג בזיון
בבול על ידי החתמה, וזה כמו פסל של אפרודיטי בבית המרחץ (עבודה זרה מד ב.
שו"ת אגרות משה יו"ד א סט).

\- מותר לקנות או לאכול עוגיות חג המולד בצורת העץ של הנוצרים, כי אין בכך
"הזמנה" לעבודה זרה (ודומה לזה בשו"ת שבט הלוי \[ב נז\] שמותר להשתמש
באורות שנעשו לחג המולד לקישוט סוכה).

- פורסם בשאילת שלמה 510

