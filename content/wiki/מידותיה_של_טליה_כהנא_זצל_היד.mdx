---
title: "מידותיה של טליה כהנא זצ\"ל הי\"ד"
type: "מאמר"
---

## מידותיה של טליה כהנא זצ"ל הי"ד

\[שנרצחה על ידי ערבים לפני 15 שנה בה' בטבת תשנ"א\]

משחר ילדותו של הילד, מתחילים להרגיל אותו למצוות ולמעשים טובים, ובמיוחד
להתנהגות יפה בין אדם לחברו (משנה ברורה סי' שמג). לאט לאט, מתוך חינוך
טוב, המצוות הופכות למידות טובות, לטבע האדם. ואז המצוות זורמות מעצמן ללא
צורך במלחמה פנימית. כמובן, גם כאשר קשה לקיים מצוות, אין זה פוטר מהן
חלילה, וכאשר הטבע הנפשי מתנגד למצוה זו או אחר, יש להתגבר עליו, "איזהו
גיבור? הכובש את יצרו" (אבות פ"ד), כלומר הכובש את טבעו, כדברי הרמב"ם
(שמונה פרקים פ"ד).

שהרי לכל אדם יש מידות שונות, מידות טובות ומידות רעות. מה מקורן? הרמב"ם
כותב, שהן יכולת להיות מולדות, ירושה רוחנית מההורים או מהדורות, או פרי של
חינוך ההורים, או תוצאה של החלטה עצמית ועבודה נפשית (הלכות דעות פ"א).

מכל מקום, יש לכל אדם בחירה חופשית להטות לכאן או לכאן את מידותיו, כשם שיש
לו בחירה חופשית ביחס למעשיו. הרי התורה צותה, שיהיו לאדם מידות טובות, כמו
שכתוב "והלכת בדרכיו", אלו דרכי ד' הטובים (רמב"ם שם). אם אתה חייב, סימן
שאתה יכול.

טליה זכרונה לברכה, היתה מלאה מידות טובות באופן מופלא. האם מלידה, מחינוך
או מעבודה? בודאי הכל יחד .היו לה מידות טובות מופלאות.

היתה מקפידה על קלה כחמורה, לא מתוך לחץ, אלא מתוך תנועה טבעית של הנפש.

מתוך כך השתדלה מאוד בכל תחום, לא מתוך אילוץ, אלא מתוך שאיפה עמוקה.

במיוחד קיימה בשלמות גדולה מצות כיבוד אב ואם, שכידוע זו מצוה גדולה שרבים
אף צדיקים אינם עומדים בה.

תורה אנו מקבלים ממשה רבינו, "משה קיבל תורה מסיני" (אבות א א), אך מידות
טובות אנו מקבלים מאברהם אבינו ותלמידיו, בעלי העין הטובה. המידות הטובות,
הן הקדמה לתורה, "דרך ארץ קדמה לתורה". אלא שמתוך תורה, מתגדלות עוד יותר
המידות לרמה עילאית. אך לצערנו, יש ולימוד תורה גם מגדיל מידות רעות. זכה –
סם חיים, לא זכה – סם מות. התורה מגדילה מה שיש אדם, לכן, מסביר הגאון
מווילנא, שהתורה נמשלה לגשם או לטל, "יערוף כמטר לקחי, תיזל כטל אמרתי"
(דברים לב ב), שמצמיחה תבואה טובה או קוצים חלילה.

אך אצל טליה, זכרונה לברכה, הטל של תורה הצמיח רק טובה וברכה.

תהיה נפשה צרורה בצרור החיים עם כל הצדיקים.

\[טליה כהנא זצ"ל הי"ד היא אחות חתנו של הרב שלמה אבינר – מ"צ\]

- 

נלקח משאילת שלמה 420

