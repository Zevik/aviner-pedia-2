---
title: "שמו של הילד - טוב או רע? (מאמר)"
type: "מאמר"
---

## הכול למען השם

בזמן האחרון מתרחשת תופעה מדאיגה בקשר לשמות ילדים. הורים נתנו שם לילדם,
ולאחר מכן שמעו ממכרים שהשם הזה מביא רק צרות ואפילו יש הוכחות שזה נכון.

שטויות! וודאי שאין הצרות באות לאדם בגלל שמו! כל השמות טובים חוץ משמות של
רשעים. ודאי לא נקרא לילד עשו או היטלר, גלית או איזבל וכדומה, אין לשמור
כבוד לרשע.

לאישה אחת נולד תינוק לאחר הריון קשה, שמחתה הייתה רבה ושכנותיה גם שמחו
עמה. לפתע קמה שכנה אחת והעיבה על השמחה: "נתת לבנך שם רע”. אחר כך מצטרפות
גם השכנות האהובות: "יש להחליפו מיד, בעצם גם את שם אחיו כדאי לך
להחליף...”

הדברים האלה מצוצים מן האצבע וגורמים לעגמת נפש מיותרת. איפה כתובות
השטויות הללו? בתורה? במשנה? בגמרא? בשולחן ערוך? לא, הם אינם כתובים, ולא
ייתכן שיהיו כתובים. לצערינו יש אנשים שמחפשים לעצמם פתרונות קלים
ודמיוניים וחושבים שאם יעניקו שם פלוני לילד חינוכו יעבור בקלות ובלי
בעיות. אך זה שקר, לשם חינוך צריך לעבוד.

שינוי שם מוזכר אצל רבותינו (מסכת ראש השנה טז, ב): "ארבעה דברים מעקרין
גזר דינו של אדם ואלו הן: צדקה, צעקה, שינוי שם ושינוי מעשה. ויש אומרים אף
שינוי מקום". יש לכך מקור, שהרי ד' בעצמו שינה לאברהם אבינו ושרה אימנו את
שמם. אך אין הכוונה ששינוי השם משנה את האדם או את גורלו, אלא בעקבות שינוי
השם האדם עושה תשובה. כדברי הרמב"ם (הלכות תשובה ב, ד): "ומשנה שמו, כלומר
– אני אחר ואיני אותו איש שעשה אותן המעשים". כלומר: "אינני אותו אדם, אני
אדם חדש, שיניתי את כל אישיותי וכדי להשלים את התהליך שיניתי את שמי”. ניתן
גם להסביר כפי שמסביר הר"ן, רבנו נסים, הסבר אחר: "אני מחליט לעשות תשובה
גדולה ובתור זירוז הריני מחליף את שמי. כל פעם שאשמע את שמי החדש אזכור
שעלי להפוך לאדם חדש”.

מכל מקום לא שמענו שיש שמות טובים ושמות רעים, מלבד שמו של רשע, כפי שמוזכר
בגמרא שהיה חכם אחד בשם אבשלום ועל זה אומרים התוספות שזה לא ייתכן אלא שמו
אבישלום. אכן כך מקפידים האשכנזים והספרדים, אך התימנים אינם מקפידים,
למרות שאבשלום היה רשע זה לא קשור לתוכן השם, אב של שלום.

לסיכום, יש להתהלך בחיים בדרכים הסלולות שלימדתנו התורה ולא לשקוע
בדמיונות.

- 

נלקח משאילת שלמה 150

