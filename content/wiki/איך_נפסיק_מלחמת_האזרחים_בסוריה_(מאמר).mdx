---
title: "איך נפסיק מלחמת האזרחים בסוריה? (מאמר)"
type: "מאמר"
---

ש: עתה הותרה לפרסום תקיפת הכור הגרעיני בסוריה לפני עשר שנים. כיצד
להתייחס?

ת: להודות לד' על חסדו, שהחליט לעשות ישועה לעמו, אחרי אלפיים שנות גלות.
יש מסביבנו ארבע מאות מיליון אויבים, וד' שומר עלינו דרך שליחו הנאמן, צבא
הגנה לישראל.

ש: ובתוך מנהיגות האומה, למי יש לזקוף את זכות המבצע המבריק הזה?

ת: יש אמרה בשם המרשל פוש הצרפתי שאחרי תבוסה אחת של הצבא, האשימו אותו,
הגיב: "אם היה נצחון, כל אחד היה מייחס אותו לעצמו, אך על תבוסה מחפשים
אשמים". לכן, אנו נמנע מלהיכנס בסוגיה הזה, ונאמר בענווה: זה בזכות עם
ישראל היושב בציון.

ש: באשר למלחמת האזרחים בסוריה שנמשכת כבר כשבע שנים, האם עלינו לשמוח
שאויבנו הורגים זה את זה?

ת: לא. לא יחפוץ ד' במות הרשע, כי אם בשובו מדרכו הרעה וחיה. מלבד זאת,
מסתבר שלא כל הסורים רשעים, יש ביניהם גם אנשים טובים, ויש רחמנות עליהם.
אנו מתפללים כל יום בתפילת "עלינו לשבח" - לתקן עולם במלכות שדי. ומי שתיקן
תפילה הזו, הוא יהושע בן נון, כובש הארץ. אין סתירה בין לאומיות לבין אהבת
כל אדם. וגם מבחינתנו אין זה טוב שיש מלחמה סמוך לארצנו. בסוף עוד יאשימו
אותנו.

ש: אז מה אנחנו יכולים לעשות כדי להפסיק את המלחמה בסוריה?

ת: אנו לא יכולים לעשות הרבה, וגם לאף אחד בעולם, אין פתרון לצערנו. יש שם
יותר מדי כוחות תוקפניים הלוחמים זה נגד זה.

א. הנשיא בשאר אל-אסאד, שהוא דיקטטור נורא ואיום המדכא מתנגדיו באכזריות,
כולל נשק כימי.

ב. המורדים שרוצים להפיל אותו ולכונן דמוקרטיה.

ג. דעאש שרוצים להשתלט על סוריה ולהופכה למדינה איסלמית.

ד. ארצות הברית ועוד כוחות בין לאומיים שמפגיזים את דעאש.

ה. הקורדים שרוצים להקים לעצמם מדינה בחלק מסוריה.

ו. טורקיה שלוחמת נגד קורדים ודעאש.

ז. רוסיה שמסייעת בעוצמה גדולה לנשיא סוריה.

ש: ואי אפשר לעשות שלום בין כל אלה?

ת: כנראה שלא. היו הפסקות אש חלקיות. אך בין כולם זה בלתי אפשרי. יש רק
לקוות שזה ייגמר מהר.

ש: יש להם בחירה חופשית! אם כל אלה רוצים להילחם, שישלמו את המחיר!

ת: מי שמשלם את המחיר, זה לא הלוחמים אלא האוכלוסיה האזרחית שסובלת סבל
נורא: חצי מיליון הרוגים, שבע מיליון עקורים, חמישה מיליון פליטים למדינות
אחרות.

ש: נורא ואיום!

ת: כן. חמישים אחוז מהאוכלוסיה נפגעה. הכלכלה נהרסה. מערכת הבריאות והחינוך
קרסו. שמונים אחוז מהחשמל נהרס. זו מדינה שרויה בחושך.

ש: ובכל זאת אני שואל: האנשים האלה טיפשים? הם לא מבינים שהם עוללים לעצמם
רעה?

ת: זו שאלה טובה על כל המלחמות בעולם, בין מלחמות בין עם לעם, בין מלחמות
אזרחיות. זו גם שאלה טובה על כל האלימות בין אדם לחברו. זו שאלה שכבר נשאלת
על קין שהרג את הבל, וכל תופעות הרצח והאלמיות נמשכות מזה.

ש: אכן, למה קין הרג את הרג?

ת: היו לו סיבות, כפי שרואים בפסוקים וברש"י. אבל הסיבה הפנימית היתה יצרא
דרצח, יצרא דאלימות. האדם נברא בצלם אלהים, אבל יש לו גם יצרים.

ש: עד שהיצר הזה ייעלם, יכול לקחת זמן רב...

ת: כן. גם אנחנו נחרבנו פעמיים בגלל יצרים כאלה. עתה ב"ה חזרנו לארצנו.
חזרה אהבת חינם. כמובן, לא לגמרי, ועוד הרבה יש לעבוד, אבל סך הכל חזרה
אהבה. בארצנו אנחנו מאד שונים, ובכל זאת תמיד אנו זוכרים שהמשותף גדול לאין
ערוך מהמפריד, וסך הכל, אנו חיים יחד באהבה ואחוה ושלום ורעות. אשרינו ומה
טוב חלקנו.

ומי כעמך ישראל גוי אחד בארץ.

- פורסם בשאילת שלמה 540

`[קטגוריה: אקטואליה (מאמרים)]] `

