---
title: "מקורות ל\"וצומו עלי ואל תאכלו ואל תשתו שלושת ימים לילה ויום\" (שו\"ת)"
type: "שו\"ת"
---

\[מקורות ע"י הרב מרדכי ציון\]

עיין בס' שפתי צדיק (פורים אות כח): "וצומו עלי ואל תאכלו וגו', למה הוצרך
להאריך שלא יאכלו ולא ישתו, אולי להחמיר שיצטרף אכילה ושתיה לשיעור אחד,
ואף שמבואר במשנה יומא (ח, ב), שביום הכיפורים אין מצטרפין, כאן מצטרפין.
עוד י"ל שאריכות הכתוב מודיענו שגם חצי שיעור לא יאכלו, וחצי שיעור שתיה לא
ישתו". הגר"ח קנייבסקי השיב: יש צום שמותר לטעום מטעמת (מטעמת זוהי טעימה
קלה בפה של פחות מכזית מאכל ויריקתו לצורך בישול וכד') וכאן אסתר אמרה –
צומו עלי, אל תאכלו ואל תשתו כלל אפילו לא מטעמת (שו"ת ידון משה יג כט).
מילי דבדיחותא אמר הג"ר מרדכי אליהו שעל כורחך צריך לומר שבזמנו של מרדכי
ואסתר היה את רבי יצחק אלפיה (מח"ס קונטרס היחיאלי), אשר תיקן את תענית
הדיבור. אסתר אמרה "צומו עלי". אמרו ניחא, נעשה תענית דיבור ששקולה כנגד
שישים וחמשה אלף ושש מאות תעניות. חזרה ואמרה: "אל תאכלו ואל תשתו שלושת
ימים" – בתענית של אכילה ושתיה... (ס' שמחה וששון עמ' קי).

