---
title: "כיבוד אב ואם בבחירת ישיבה (מאמר)"
type: "מאמר"
---

**שאלה:** האם יש לבן, מצד מצוות כבוד אב ואם, חיוב להישמע להוריו בבחירתו
ללמוד בישיבה גבוהה או ישיבת הסדר?

**תשובה:** אין בזה כיבוד אב ואם, כי כיבוד אב ואם קיים רק בדבר שנוגע
להורים, אבל לא בדברים שנוגעים לבן עצמו. השאלה הזו כתובה במפורש בשלחן
ערוך (יו"ד רמ, כה) בשם תרומת הדשן (ס' כד), שפוסק שתלמוד תורה מעל כיבוד
אב ואם. הדוגמה שמובאת שם היא של אב שמסכים שבנו ילמד תורה, אבל לא מסכים
שהוא ילמד בישיבה מסויימת, בגלל שהישיבה הזאת ממוקמת במקום מסוכן והאבא
מפחד, אלא הוא רוצה שילמד בישיבה אחרת.

כתוב שם שהבן יכול ללמוד איפה שהוא רוצה בגלל ש"אין אדם לומד תורה אלא
במקום שליבו חפץ". עוד כתוב בפתחי תשובה (ס"ק כב) בשם חמודי דניאל שאפילו
אם הבן לא בטוח שיראה סימן ברכה דווקא בישיבה שבה רוצה - הוא עדיין חופשי
לבחור בניגוד לדרישות הוריו.

אגב, השאלות של תרומת הדשן הן שאלות שהוא המציא, לא שאלות שמישהו שאל
בפועל. לא שהוא המציא דברים מוזרים ומשונים, הוא המציא שאלות אמיתיות
מחיים. עובדה שצדק התרומת הדשן והוא המציא שאלה שנשאלת פה אחרי כמה מאות
שנים.

