---
title: "האדם בא מן הקוף? (מאמר)"
type: "מאמר"
---

קודם כל, אף אחד לא אומר שבאנו מהקוף. אלא יש אומרים שלאדם ולקוף יש מוצא
משותף, ושהמוצא המשותף הזה התפלג לאדם ולקוף. לכן, האדם לא בא מהקוף אלא
נאמר שהאדם והקוף באים ממוצא משותף. יתר על כן, כתוב במדרש שבדור הפלגה חלק
מהמין האנושי הפכו לקופים (סנהדרין קט, א). אם כן, המצב יכול להתהפך גם
בכיוון השני, ואדם צריך מאוד להיזהר לא להפוך לחיה.

לאדם יש נשמה בצלם אלוקים, אבל הוא עלול להפוך לחיה. אנחנו לא צריכים
להסביר מה זה אדם שהוא חיה, על בשרנו חזינו כאלה לאורך כל הגלויות, ובמיוחד
בשואה. גם בארץ מסתובבים גויים רוצחים שהם חיה מבפנים ואדם מבחוץ. לכן, אדם
עלול לחזור להיות חיה בהנהגות שלו. זוהי כוונתם של חז"ל כשהם אומרים שחלק
מהמין האנושי הפכו לקופים.

על עצם השאלה האם הקב"ה ברא את האדם ישירות מהאדמה או האם הקב"ה ברא את
האדם מהאדמה בתהליך איטי ובשלבים, שלב אחר שלב –אין לנו תשובה. עובדתית
אנחנו לא יודעים, כי לא היינו אז. ואילו מצד הפסוקים - אפשר לפרש את
הפסוקים לכאן או לכאן. כשכתוב בתורה שהקב"ה לקח אדמה לעשות אדם, אפשר לפרש
שהוא עשה אדם בתוך שנייה, ואפשר לפרש שהוא עשה אדם בתהליך ארוך מאוד.

בכל אופן, צריך להסביר את הממצאים - הרי מצאנו בכל מיני מקומות שלדים של
יצורים שהם מין "תחנת ביניים" בין האדם ובין הקוף. גם מצאנו על קירות בצרפת
ציורים מלפני שלושים אלף שנה. יכול להיות שאלה יצורים שהם אמנם לא כמו אדם,
אבל הם היו קצת מתוחכמים שהרי יודעו לצייר.

מרן הרב קוק, באחת מאיגרותיו (ח"א איגרת צא), נשאל בדיוק את השאלה הזאת.
מצאו הרבה שכבות גיאולוגיות בכל כדור הארץ. כאשר המדענים הצליחו לתארך את
השכבות השונות הם ראו שבכל שכבה בכל כדור הארץ יש שלדים של אותם בעלי חיים.
זאת אומרת, שהיו יצורים בתקופה מסוימת ואחר כך נחרבו והופיעו יצורים אחרים
בתקופה שאחריה.

כל זה עובדות, לא תיאוריות. אחר כך באה תיאוריה – שאותה כבר צריך להוכיח –
להסביר את העובדות, שהיצורים מכל תקופה התפתחו ליצורים שבתקופה שאחריה.
כמובן אדם אתיאיסט יאמר שהיצורים התפתחו, ואדם מאמין יאמר שהקב"ה פיתח
אותם. בדיוק כמו שאדם אתיאיסט אומר שתינוק מתפתח ואנחנו אומרים שהקב"ה מפתח
אותו. מרן הרב קוק אומר שכל מה שמצאנו בטבע הם שרידים מהעולמות שנחרבו.
כתוב במדרש שהקב"ה היה בונה עולמות ומחריבן (בראשית רבה ג ז, ט ב וקהלת רבה
ג יא). העולמות נחרבו אבל נשארו שרידים מסוימים.

בקיצור: אנחנו אוהבים את המדע, מכבדים את המדע ומכבדים את אנשי המדע. יש
אפילו ברכה שצריך לברך כשאדם רואה איש מדע: "שנתן חכמתו לבשר ודם" (שו"ע
או"ח, רכ"ד, ז) . אבל התורה היא לא ספר מדע. זה לא הנושא של התורה אם אדם
נוצר ישירות מהאדמה או שאדם נוצר דרך תהליכים ארוכים. הנושא שלנו הוא איך
אדם צריך להתנהג.

הנושא שלנו לא אם אדם בא מהחיה, אלא הנושא הוא איך הוא לא יהיה חיה. המהר"ל
מסביר שהתורה אינה ספר מדע שמתאר את המציאות, אלא תורה המורה את הדרך מה
טוב ומה רע (מהר"ל, נתיבות עולם, נתיב התורה יד). התורה לא באה לתאר אם יש
לנו מוצא משותף עם הקוף, אלא היא באה להורות לנו לא להיות חיה ולא להיות
קוף, אלא להיות עדין נפש, קדוש וצדיק.

