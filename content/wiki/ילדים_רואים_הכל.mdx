---
title: "ילדים רואים הכל"
type: "מאמר"
---

## ילדים רואים הכל

\[מ"ראש יהודי"\]

אנחנו בעלי חסרונות, והילדים רואים הכל; יש להם עיניים, יש להם אוזניים, יש
להם שכל. בהקשר לכך ראוי להביא סיפור שמובא במסכת סוכה: חכמים קנסו את משמר
בִּילְגָה משום מעשה שהיה. מרים בת-בילגה המירה דתה ונישאה לסרדיוט יווני,
וכשנכנסו יוונים להיכל היתה מבעטת במזבח וקוראת: "לוֹקוֹס, לוֹקוֹס" \[זאב,
זאב\] דרך ביזיון. שמעו חכמים וקנסו את כל המשמר. שואלת הגמרא למה לקנוס את
כל המשמר בגלל נערה אחת? עונה הגמרא: שיחת תינוק בשוק - או משל אביו או משל
אמו. כלומר, הילד אומר מה ששמע מהוריו, על-כן הם אשמים (סוכה נו ב). הילד
רואה ושומע טוב מאוד כל מה שמתרחש בבית. ילד גרגרן - ההורים גרגרנים; ילד
חצוף - ההורים מדברים בחוסר דרך ארץ; ילד מלוכלך וחדרו הפוך ומלוכלך - זו
בדיוק בבואת חדרם של ההורים.

- פורסם בשאילת שלמה 346

