---
title: "חזרה על המילה \"זכור\" בפרשת זכור (מאמר)"
type: "מאמר"
---

**שאלה:** האם צריך לחזור על כל הפסוק, או רק על חלקו?

**תשובה:** עניין החזרה על המילה 'זכר', אינו מוזכר בגמרא, בראשונים או
באחרונים, אלא במשנה ברורה. כך אומרים בשם הגר"א, אבל רבי חיים מוולוז'ין
בהסכמתו לס' מעשה רב אומר שהוא לא שמע על זה. א"כ, לא חייבים. ואם לא
חייבים, אין שאלה כלל.

**שאלה:** אבל נוהגים?

**תשובה:** נכון. א"כ אפשר לחזור על חצי הפסוק או על כל הפסוק.

\[כתב המשנה ברורה (תרפה, יח): "דע, דיש אומרים שצריך לקרות זכר עמלק
בצירי, ויש אומרים שצריך לקרות זכר עמלק בסגול, ועל כן מהנכון שהקורא יקרא
שניהם, לצאת ידי שניהם". ברם, המשנה ברורה לא מזכיר את המקור למנהג לבטא את
המילה 'זכר' בסגול, וההגייה בצרי מקובלת יותר. נראה שהמנהג התחיל מהגר"א.
בספר מעשה רב, שבו מתוארים מנהגי הגר"א, נכתב: "כשהוא קורא פרשת זכור, קורא
'זכר' בסגול תחת הזיין".

אמנם, בהסכמה לספר כותב ר' חיים מוולוז'ין ,התלמיד המובהק של הגר"א: "ואשר
כתב לקרות בפרשת זכור זכר בשש נקודות (כלומר, שני סגולים), אני שמעתי מפה
קדוש שקרא בחמש נקודות (כלומר, צירי וסגול) ולא ידעתי אם השומעים שמעו וטעו
לומר בשש נקודות, או אולי בזקנותו חזר בו. יחקור נא לעמוד בזה על האמת".
מכאן נראה שהביא המשנה ברורה את המנהג לקרוא את הפסוק בשתי הנוסחאות. וכותב
הג"ר משה שטרנבוך בס' מועדים וזמנים (ח"ב ס' קסז בהערה) שזו שמועה מפוקפקת
מרבינו הגר"א זצ"ל. אמנם, רוב קהילות אשכנז נהגו כן, וכן כתב בפסקי תשובות
(ח"ו ס' תרפה אות ט).

וכותב הג"ר שרטנבוך (שם) שיש לומר את הפסוק עד הסוף עם זכר בצירי, ואחר כך
יאמרו שוב את כל הפסוק באמירת זכר בסגול. אך דעתו של הג"ר משה פיינשטיין
בשו"ת אגרות משה (או"ח ח"ה ס' כ אות לב) שראוי שיתחיל לחזור מ'תמחה'.
היינו, שיאמר הקורא "תמחה את זכר עמלק" עם סגול, ואח"כ יאמר "תמחה את זכר
עמלק" עם צירי.

והסביר, שאין בזה משום 'כל פסוקא דלא פסקיה משה אנן לא פסקינן', דהכל
שומעין שאותה הקריאה שחזרו עליה הינה רק בשביל שמא לא קראו כהוגן. וכן דעתו
של הגרי"ד סולוביצ'יק בס' פניני הרב (עמ' קמח) שמספיק שיתחילו מתיבת 'תמחה'
בפעם השניה.

ובס' ועלהו לא יבול (ח"א עמ' רלח בהערה), העיר הג"ר אביגדר נבנצל: "לענ"ד
לכאורה עדיף שלא יחזור כל הפסוק, כי כשחוזר כולו הרי קרא פעם אחת פסוק שיש
בו שמות בצורה משובשת". ומסופר בס' ועלהו לא יבול מובא (שם), שפעם חזר הבעל
קורא על קריאת כל הפסוק, ונשאל הג"ר שלמה זלמן אוירבך על זה. וענה: מה אכפת
לך שחזרו לקרוא את כל הפסוק? - אין בזה בעיה של הפסק לענין ברכת התורה
שלאחריה. והעיר הגרש"ז שבאמת בשנים הקודמות חזרו רק על המילים "תמחה את זכר
עמלק", והבוחר יבחר.\]

