---
title: "נהיגת אשה ברכב - בעייתית? (מאמר)"
type: "מאמר"
---

## האם מותר לאשה לנהוג ברכב?

\[אתר כיפה\]

שאלה:

שמעתי שבחסידות בעלזא בלונדון, הרבנים אסרו לנשים לנהוג ברכב כי יש חוסר
צניעות בהבאת ילדים לבית הספר, ואם הן נוהגות ,הילדים שלהן לא יתקבלו
למוסדות של חינוך שלהם? האם אכן ההלכה?

תשובה:

התשובה מתחלקת לשני חלקים:

א. יש לכל בית ספר ומוסד הזכות לקבוע מה החוקים שלו, ומי שלא רוצה ללכת על
פי החוקים האלה, ילך למקום אחר. ב. יש פוסקים שאכן אסרו נשים לנהוג משום
חוסר צניעות, וכל כבודה בת מלך פנימה. וכן פסקו הג"ר מנשה קליין האדמו"ר
מאונגוואר (שו"ת משנה הלכות יב ש) והגר"ש הלוי וואזנר (שו"ת שבט הלוי ד א).

אבל נראה שאין דבריהם מוכרחים ע"פ כמה מקורות:

כידוע רבקה אמנו ונערותיה רכבו על גמלים (בראשית כד סא), ובדיון בגמרא
פסחים (ג א) על הפסוק הזה ועל רכיבת אשה על גמל, רבנו חננאל מסביר איך אשה
יכולה לרכוב באופן צנוע.

וכתב בשולחן ערוך (חושן משפט שג א): "השוכר בהמה לרכוב עליה איש לא ירכיב
עליה אשה", ופירש הסמ"ע (סק"א) שיש שינוי משקל בין איש לאשה. ואין שום חשש
של חוסר צניעות (וכן המפרשים על תוספתא בבא מציעא ז ו על הדין הזה לא
מזכירים בעיית הצניעות).

ובשו"ת אבני ישפה (ו קיח ענף ב), כתב הג"ר פסח פיינהנדלר שהעיד לפני אברך
אחד שאמר לו הגר"ח קניבסקי שאסור לאשה אף בשעת הדחק לנהוג ברכב משום איסור
של לא ילבש אשה שמלת גבר. ותמה הגר"פ פיינהנדלר, שהרי בלא ילבש הכל תלוי
במנהג המדינה, ולא קבעה התורה דברים ברורים בזה כיון שהם דברים שמשתנים בכל
דור ודור ובכל מדינה ומדינה (עיין רמב"ם הלכות ע"ז יב י. ביאור הגר"א יו"ד
סי' קפב). וכיום אנחנו יודעים שהמציאות היא שנשים נוהגות ברכב בכל המדינה
כולה. וכן בכל מדינה ומדינה שיש שם כלי רכב והוא צבור מודרני, כך הוא המנהג
שהנשים נוהגות. ונמצא שברור הדבר שמנהג המדינה הוא שאין זה מלבוש גברים רק
מלבוש של כולם. ומסיק: "ולכן לא זכיתי להבין את דברי הגאון הנ"ל שאסר, אלא
נראה ברור הדבר להתיר".

ובס' אוהל יעקב (על יחוד, התרחקות מן העריות ולא ילבש), כתב הרב יעקב
סקוצילס: "ושמעתי שהגרי"ש אלישיב זצ"ל פסק שאין לנשים לנהוג במקומות שלא
מקובל שהנשים ינהגו ויש לדון אז משום לא ילבש, אבל במקומות שנשים רגילות
לנהוג כמו אנשים אין חשש של לא ילבש, ואפילו לנהוג אין שום איסור בדבר
במקומות שהנשים רגילות בזה".

זאת ועוד, בגמרא ברכות (יז א), רב שואל: איך נשים זוכות בעולם הבא, הרי הן
פטורות מלימוד תורה, והיא מצוה עצומה?! אמר לו רבי חייא, שנשים מביאות את
בניהם לתלמודי תורה ללמוד ומשאירות בעליהם ללמוד תורה, ולכן הן זוכות
בלימוד התורה.

וכידוע, כתוב בפרקי אבות (ב ח) על רבי יהושע: אשרי יולדתו. ומסביר התפארת
ישראל שכתוב בירושלמי יבמות (ד א) שאמו הוליכה עריסתו לבית הכנסת בשביל
שיתדבקו אוזניו בדברי תורה (תפא"י יכין ס"ק עח).

- פורסם בשאילת שלמה 391

