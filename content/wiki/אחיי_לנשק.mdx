---
title: "אחיי לנשק"
type: "מאמר"
---

## אחיי לנשק

\[הרב שלמה אבינר\]

אחיי לנשק

רעיי לנשק

לעולם לא אשכח אתכם.

בזכותכם הפכתי אדם אחר

בגללכם התעוררתי לעולם שונה

על ידכם נולד בי משהו חדש.

לפני כן הייתי נער

שחשב רק על עצמו

ועל הנאות החיים.

פתאום נפתחתי לעולמות אחרים -

עם וארץ

ערבות וסולידריות

רצינות ואחריות

אחוות לוחמים ומסירות.

לא הסכמתי עם כל מה שאמרתם

ועדיין איני מסכים.

לא תמיד חשבנו אותו דבר

בענייני דת, תרבות ופוליטיקה.

אבל כאשר פגשתי אתכם

ראיתי אנשים שלא פועלים

בשביל כסף וזהב

בשביל כבוד ומעמד,

בשביל חשבונות ואינטרסים

אלא מסתכנים בשביל אידיאלים

למען המולדת, עם חופשי בארצנו

בשביל להגן על כל אדם

באשר הוא אדם.

כילדים, הדור הקודם הגן עלינו

עכשיו הגיע התור שלנו

וכשנזקין, הדור הבא יגן עלינו.

איזו רוח אצילית נשמתי עמכם.

מאחורי הפנים החתומות

מאחורי הדיבורים המחוספסים

מאחורי המדים הגסים

נשמתי אוויר עליון

חמצן לכל החיים.

כן, אני אוהב אתכם אחיי ורעיי

איני יודע מה זה לאהוב

אך נראה שזה להשתתף, לחלוק.

לא להיות צופה סביל

אלא שותף פעיל.

כן, אנו שונים ומתווכחים

אבל כולנו חותרים לאותו חוף מבטחים

ואני מרגיש שאנו מחוברים

בכל מיני נימים.

אחיי ורעיי לנשק

לעולם לא אשכח אתכם

נתתם לי אושר וחיים

בא לי לחבק אתכם

אני מקוה שגם אני הענקתי לכם.

כי אנשים אחים אנחנו

אחים לנשק

אחים לחיים ולמוות

אחים באמת.

