---
title: "מצוות פורים למי שעובד (מאמר)"
type: "מאמר"
---

**שאלה:** אשתי אחות שעובדת כל היום בפורים, כיצד תוכל לקיים מצוות משלוח
מנות וסעודת פורים?

**תשובה:** ישנם שתי תשובות:

התשובה הראשונה היא : משלוח מנות – אפשר ע"י שליח. ואתה תהיה השליח שלה.
בכלל, הרבה זוגות נשואים לא שולחים משלוח מנות - הבעל לחוד והאישה לחוד.
אני ואשתי שולחים ביחד לאיזו משפחה, כאשר במשלוח מנות אנו שמים מספיק מזון
כדי שייחשב גם בשבילי וגם בשביל אשתי. לגבי סעודת פורים – הרי האחיות
אוכלות. לא כתוב שצריכים לאכול ברבורים, שלווים ודגים. אפילו לא כתוב
שחייבים לאכול לחם. חייבים לאכול, והן אוכלות ולכן הן מקיימות סעודת פורים.
אם היא רוצה לעשות משהו מיוחד, היא יכולה להביא מהבית כמה וופלות ואיזה
בקבוק או פחית קולה.

התשובה השנייה היא ש"העוסק במצווה פטור מן המצווה". ואשתך עסוקה במצווה
גדולה מאוד, היא מטפלת בחולים. לכן אם אין לה שליח, ואם אין לה שום יכולת
לקיים מצוות פורים, אז היא פטורה.

