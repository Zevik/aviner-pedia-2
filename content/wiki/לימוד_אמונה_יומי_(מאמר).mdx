---
title: "לימוד אמונה יומי (מאמר)"
type: "מאמר"
---

## לימוד יומי אמוני

\[מ"באהבה ובאמונה"\]

החידוש של ישיבת מרכז הרב, אמר רבנו הרב צבי יהודה, או ליתר דיוק - אחד
החידושים, הוא לימוד אמונה.

כמובן, אין זה חידוש. לימוד אמונה הוא חלק של לימוד תורה, אלא שבמהלך
הדורות הוא נשכח, והיה צריך לעורר להחזיר עטרה ליושנה, וכבר הזכירו גדולי
עולם בצער את העזובה הזאת, הלא המה למשל, מסילת ישרים, חובות הלבבות,
תיקוני זוהר על אורייתא יבשה, ולמעלה בקודש דברי הנביאים על "תופסי התורה
לא ידעוני".

השכחה הזאת גרמה נזקים גדולים, שהרי עניינה של תורה הוא לא רק לקיים מצוות,
אלא לקיים מתוך אמונה. מצוותך רחבה מאד, ועמוקה מאד, יש לה נשמה.

לכן התורה כוללת שני חלקים:

א. לימוד גמרא והלכה המדריך אותנו מה לעשות.

ב. לימוד אמונה, המדריך אותנו מה להאמין, מה לחשוב, מה להרגיש.

הביטוי "לימוד אמונה" הוא חידוש של רבנו הרב צבי יהודה, וגם נראה טומן
בחובו סתירה: הרי לימוד הוא שכל, ואמונה היא חיים. אבל כבר אמר הגאון
מוילנא, וזה מקור ביטויו של רבנו – שיש ללמוד ספר הכוזרי כי עיקרי אמונת
ישראל ותורה תלויים בו. הרי שלומדים אמונה.

באשר ליחס הפנימי בין לימוד לבין אמונה, מצאנו שני פסוקים, האחד (קהלת ז ,
יב): "החכמה תחיה \[את\] בעליה", והשני (חבקוק ב, ד) "וצדיק באמונתו יחיה".
הסביר מרן הרב קוק, שהחכמה אינה בעצמה חיים אך אם היא נלמדת כראוי, היא
יכולה להעניק חיים. לעומתה אמונה היא חיים.

העולה מכל האמור, שיש לקבוע לימוד יומי באמונה. רבנו הרב צבי יהודה הדריך
בישיבה שיש ללמוד בכל יום אמונה, לא פחות משעה ולא יותר משעתיים. אבל מובן
מאליו שגם מי שאינו תלמיד ישיבה זקוק לאותו מזון רוחני שהוא המזין את
הנשמה. וליתר דיוק, גם לימוד גמרא והלכה הוא מזון לנשמה, אך לימוד אמונה
הוא אוויר לנשימה של הנשמה.

ומה טוב ומה טבעי שיוזמה זו יצאה מישיבת מרכז הרב, הישיבה המרכזית העולמית,
אם כל ישיבותינו, כמו שכתב מרן הרב קוק: "לעזור את נשמותינו... על ידי מה
שנקבע לימוד קבוע בכל אותם הספרים היקרים, הראשונים והאחרונים של חלקי
המוסר והיראה, הנגלים והנסתרים, ספר אחר ספר, ולהשתדל לעלות במעלות הסברא
והעיון..." (אגרות הראיה, אגרת צה).

---

יחד עם פתיחת הסבב החדש של הדף היומי בגמרא, ייפתח דף יומי באמונה בי"ג
מנחם-אב תשע"ב.

לפרטים: פל' 0506737560; 0545833251. emunadaf@gmail.com

ארגון "בשביל הנשמה" שמוציא אלפי חוברות לימוד יומי לנוער מידי חודש, הוא
היוזם את "לימוד אמונה יומי".

---

דע את אלקי אביך ועבדהו.

- פורסם בשאילת שלמה 237

