---
title: "פרשת תצוה: טעם בגדי כהונה (מאמר)"
type: "מאמר"
---

מדוע צריך בגדי כהונה? מדוע שלא יבוא כל אחד לעבודתו בביהמ"ק עם הבגדים
שלו? הרי העיקר זה עבודת ד' ולא הבגדים! אלא הבגדים הם מדים. כל אחד יש לו
אישיות וזו באה לידי ביטוי בבגדיו. אצל הנשים זה בא לידי ביטוי עוד יותר
מהגברים. אמור לי מה בגדיך ואומר לך מי אתה. זה בסדר גמור.

אבל אצל הכהן זה שונה. כי אינו מבטא את האישיות שלו אלא הוא מבטלו לרבש"ע
לצורך עבודת בית המקדש. לכן הוא צריך מדים. גם בבתי ספר רצו מדים אחידים
לתלמידים. בוודאי יש בזה סברא. בצבא פשוט שצריך מדים. האם תתכן לקיים צבא
אם כל אחד יבוא בבגדיו שלו כמו שבאו למלחמת יום הכיפורים? זה היה ממש
בדיעבד כי לא הספיקו להכין בגדים לכן היו לבושים כל אחד בצורה קצת אחרת.
אבל במצב רגיל בוודאי צריך מדים. כי החייל מבטל את היש שלו בשביל האומה.
"אחד בשביל כולם וכולם בשביל אחד". כך גם הכהן חייב מדים. רק כאשר יוצא
מבית המקדש הוא לובש בגדים רגילים. הולך ומלמד בכל מקום כל אחד לפי אופיו
ולפי בגדיו.

- פורסם בשאילת שלמה 584

