---
title: "הבדלה ומוצאי שבת (שו\"ת)"
type: "שו\"ת"
---

\[מקורות ע"י הרב מרדכי ציון\]

**קטן שהגדיל במוצאי שבת**

ש: האם קטן שהגדיל במוצאי שבת יכול להבדיל לעצמו ולהוציא אחרים?

ת: בר מצוה חייב במצוות, אך לא הייתה לו שבת. לכן הוא חייב לשמוע הבדלה
ממישהו אחר, ק"ו שאינו יכול להוציא אחרים.

\[וכן פסקו הגרצ"פ פראנק בשו"ת הר צבי ס' קסה והגרש"ז אוירבך בהליכות שלמה
– תפלה פ"ב הערה 48 – רשם מ"צ.\]

**שימת יין של הבדלה בעורף**

ש: מנין המנהג לשים יין של הבדלה בעורף?

ת: מנהג עולי מרוקו וטנג'ר בספר כתר שם טוב לר"ש גאגין עמ' תכב. כנגד העצת
לוז.

**תספורת מוצאי שבת**

ש: מה המקור לאיסור להסתפר מוצאי שבת?

ת: מותר.

\[ונשאל הגר"ח קניבסקי: האם זה נכון שאין להסתפר במוצ"ש? והשיב: "אין זה
כבוד שבת". כלומר, מה שלא הסתפר כבר בערב שבת, וכמו שמצינו שאסרו להסתפר
בחוה"מ כדי שלא יכנס למועד כשהוא מנוול. שאלת רב ח"ב עמ' ש – רשם מ"צ.\]

**מוצאי שבת**

ש: כל מוצאי שבת אני מרגיש עצבות. מה לעשות?

ת: תופעה ידועה עקב סילוק הנשמה היתירה. לקיים סעודת מלווה מלכה עם זמירות
ולקרוא מסילת ישרים.

**אשה והבדלה**

ש: האם בהעדר איש, אשה יכולה לעשות לעצמה הבדלה?

ת: כן. ולשתות (שמירת שבת כהלכתה נח טז. עי' ביאור הלכה רצו ד"ה מתחיל).

**שתיית יין הבדלה לאישה**

ש: האם שתיית יין הבדלה לאישה מגדלת שפם?

ת: הבל. אמנם נהגו לא לשתות, אלא אם כן היא לבדה ומבדילה (שמירת שבת כהלכתה
נח טז. עי' ביאור הלכה רצו ד"ה מתחיל).

**הסתכלות בצפרנים בהבדלה**

ש: האם מסתכלים בצפרנים לפני ברכת מאורי האש או אחר כך?

ת: מחלוקת. ויש להביט לפני, כדין ברכות השבח. פסקי תשובות רצו ה.

