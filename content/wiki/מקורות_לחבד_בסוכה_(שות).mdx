---
title: "מקורות ל\"חב\"ד בסוכה\" (שו\"ת)"
type: "שו\"ת"
---

\[מקורות ע"י הרב מרדכי ציון\]

הרבי מליובאוויטש מסביר שם שידוע פתגמו של האדמו"ר האמצעי בנוגע לשינה
בסוכה: "כיצד אפשר לישון במקיפים דבינה", כלומר אי אפשר לישון בסוכה מפאת
האור האלוקי הרב שיש בה. ומסופר בס' שיח שרפי קודש 217-209 על פגישה בעת
חלוקת דולרים לצדקה בין הרבי מליובאוויטש להג"ר צבי כהנא ר"י מצוינים
בירושלים. שאל הגר"צ כהנא את הרבי: רציתי לשאול אצל הרבי מה ששואלים "בני
תורה" ב"עולם הישיבות" אודות השמועה הנוראה בענין שינה בסוכה, שלא צריכים
או שאסור לישון בסוכה – מה אני יכול למסור להם בעניין זה. השיב הרבי
\[בתקיפות\]: אינכם צריכים למסור להם מאומה, כי שאלה זו מעוררים אלה
שמחפשים לחרחר ריב, לעורר מחלוקת ושנאת חנם בין בנ"י, ולכן אין להתייחס
אליהם, ובודאי לא לענות ולהסביר להם בפלפול של הלכה, כאילו יש כאן שאלה
בענין של הלכה, בה בשעה שאין כאן אלא נסיון לעורר מחלוקת ושנאת חנם. ההנהגה
של ליובאוויטש (שזוהי אגב ההנהגה של בעלז) בענין שינה בסוכה ידועה ומפורסמת
לכל יותר ממאה שנה – עוד בזמנו של האדמו"ר האמצעי, שנוסף לכך היה בעצמו
למדן גדול, והתנהג כך מפני שכך התנהג אביו, אדמו"ר הזקן, בעל התניא והשולחן
ערוך! ואין לך חוצפה גדולה מזו כלפי אדמו"ר הזקן – לבוא כיום, לאחרי מאה
שנה, ולעורר שאלות בענין שינה בסוכה! חוצפה זו גובלת גם עם שקר – כאילו
הנהגה זו היא חידוש בדורנו זה – בה בשעה שידוע ומפורסם לכל שכך נהגו מאה
שנה לפני זה. שאלו פעם אצל גדול בישראל בדורות שלפנינו על דברי הגר"א (ראש
השנה כב ב) ש"כל מילתא דעבידא לאגלויי לא משקרי בה אינשי", היתכן שרואים
בפועל שמשקרים גם ב"מילתא דעבידא לאגלויי"? והשיב, שהגמרא מדייקת "לא משקרי
בה אינשי", ואלה שמשקרים אינם בגדר "אינשי". ויתירה מזה בנדו"ד – שמשקרים
(לא רק ב"מילתא דעבידא לאגלויי", אלא) בדבר שכבר מתגלה ונתפרסם! תמהני
עליכם – מה לכם ולאותו מחוצף?! הרי אמרו חז"ל "המתאבק עם מנוול מתנוול
ג"כ"!... ועיין עוד שם בחריפות. אף הגר"מ מזוז כתב מאמר מיוחד התוקף מנהג
זה לא לישון בסוכה. והרב שלום דובער וולפא כתב תגובה ארוכה בס' ותורה יבקשו
מפיהו (פרק ה). וראיתי שאמר הגה"ק ר' מרדכי מבילגורייא בשם אביו, הרבי
מוהרי"ד מבעלז, שנהג בכל דבר ע"פ השו"ע ולא שינה כלום חוץ מג' דברים ששינה
מהשו"ע, הלא המה א' שלא אכל תפוח בליל ר"ה (משום חשש לברך עליו), ב' שלא
היה ישן בסוכה, ג' שלא אכל שמיני עצרת בסוכה (נטעי גבריאל – ר"ה פרק כט
הערה ט). אמנם הרבי מליובאוויטש אומר שמה שהם לא ישנים בסוכה הוא ע"פ
השו"ע.

