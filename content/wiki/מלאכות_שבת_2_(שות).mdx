---
title: "מלאכות שבת 2 (שו\"ת)"
type: "שו\"ת"
---

\[מקורות ע"י הרב מרדכי ציון\]

**קיפול טלית**

ש: האם קיפול טלית מותר בשבת?

ת: מותר לקפל לא בקיפולים קיימים או אלה קיפולים רפויים (ע' שו"ע או"ח שב,
ג. מ"ב ס"ק יח).

**קריעת שקית בשבת**

ש: מותר לקרוע בשבת שקית ניילון המכילה כלים חד פעמיים?

ת: כן. אם משחיתים השקית. פסקי תשובה שיד א. שמירת שבת כהלכתה לה כא.

**עגלת תינוק בשבת**

ש: שמעתי שיש היתר בחוץ לארץ לטלטל תינוק בעגלה ברשות הרבים?

ת: טעות. שערים מצויינים בהלכה פב ס"ק יב.

**אלבום דיגיטלי**

ש: האם מותר להסתכל בשבת על אלבום דיגיטלי?

ת: מותר אם הוא קבוע על הקיר, ולא בתוך מחשב, שמא יטה.

**מחיקת אותיות מן הגוף בשבת**

ש: אדם נרדם על עלון בשבת, כשהתעורר ראה שאנשים מסתכלים עליו וגילה שיש לו
חלק מהמאמר על מצחו. האם מותר למחוק?

ת: כן. א. מוחק לא על מנת לכתוב הוא מדרבנן. ב. זהו כתב שאינו מתקיים גם
מדרבנן. ג. האותיות הפוכות ואין זה דרך כתיבה. ד. כבוד הבריות. ה. אולי
נחשב כסתם לכלוך (עי' חיי אדם כלל מ סי' ח. נשמת אדם סק"ב).

**שיזוף בשבת**

ש: מותר להשתזף בשבת?

ת: מותר. זו לא הצביעה שהתורה אסרה (שו"ת אז נדברו ב ל. דלא כשו"ת מנחת
יצחק ה לב ושו"ת חלקת יעקב ד יז).

**רמזורים בשבת**

ש: האם חייב בשבת לציית לרמזורים? מה אם אין רכבים?

ת: כן בגלל הסכנה, וגם אם אין רכבים, בגלל עיקרון ההכללה.

\[סיפר הרב דוד אריה מורגנשטרן שבמשך שנים רבות היה מלווה את הגרי"ש אלישיב
בדרכו לכותל המערבי בשבת. דרכו בקודש היתה לעצור ולהמתין בכל רמזור אדום עד
שהתחלף לירוק, הגם שלא היתה כל תנועת כלי רכב על הכביש. לתמיהתו, ביאר הג"ר
אלישיב שהואיל וחוקי התעבורה נתקנו לתועלת הציבור - חובה לציית להם! נתיבות
חיים תרצד – רשם מ"צ.\]

**משאבה בשבת**

ש: הביוב בביתנו נמוך מהמפלס לכן יש בתוכו משאבה המעלה את המים לביוב
העירוני, הפועלת אוטומתית כאשר המים מגיעים לגובה. מסויים לגובה הבור. מותר
בשבת?

ת: כן. גרמא. דבר שאינו מתכוון בספק פסיק רישא.

**סימניות**

ש: האם מותר להשתמש בשבת בסימניות צבעוניות שמדביקים בספרים?

ת: אי-אפשר לאסור, כיוון שזאת הדבקה זמנית וכן הדבק עצמו מיועד להיות זמני.

**חצי ציפורן**

ש: כשנשברה ציפורן בשבת ויש חשש שייצא דם האם מותר לגזור אותה?

ת: לא. לשים תחבושת.

**בועות סבון**

ש: מותר לילד לשחק בבועות סבון בשבת?

ת: כן.

**אופניים בשבת**

ש: למה אסור לרכב על אופניים בשבת?

ת: א. חשש שמא יתקן – נקר, יישור כידון, גובה מושב, נפילת שרשרת ועוד. ב.
שמא יצא מרשות היחיד. ג. שמא יצא מחוץ לתחום. ד. עובדין דחול.

ש: שמעתי שהבן איש חי התיר בתוך העירוב?

ת: נכון. רב פעלים א או"ח כה. אך הוא דעת יחיד. וגם יש אומרים שחזר בו
(שו"ת יחוה דעת ב מח).

**מלצרות**

ש: האם מותר להיות מלצר בשבת עם משכורת?

ת: אם חלק מהעבודות הן בחול, כגון עריכה ליל שבת או ניקוי מוצ"ש או כביסת
הבגדים של המלצר ביום חול (עי' שו"ע או"ח שו ד. מ"ב יח).

**עכבר בשבת**

ש: אם מופיע עכבר בבית בשבת, מותר לי לצוד אותו? זה הכרחי מצד אשתי?

ת: לא. אלא שים עתה מלכודות רבות. ואם נלכד מותר לזרוק אותו מדין גרף של
רעי.

**לו"ז בשבת**

ש: מותר לעיין בלוח זמנים בשבת או יש גזרה שמא ימחוק?

ת: ישים בניילון.

**כושר בשבת**

ש: האם מותר בשבת לעשות כושר ולהרים משקלות?

ת: כן אם זה לתענוג (שו"ע או"ח שא ב).

**התרת נדרים בשבת**

ש: האם מותר לעשות התרת נדרים בשבת?

ת: אם זה לצורך שבת (שו"ע יו"ד רכח ג).

**טבעת משנה צבע בשבת**

ש: האם מותר בשבת לענוד טבעת שמשנה את צבעה על פי חום הגוף?

ת: כן. דבר שאינו מתכוון. גרמא. מתעסק. צבע עראי ולא קבע. לא צביעה שהתורה
דיברה עליה.

**טיפול נגד קרחת בשבת**

ש: האם מותר לשים ספריי למניעת התקרחות בשבת?

ת: כן. אין בזה סחיטה ואין בזה משום טיפול רפואי כי אינו מרפא אלא מונע.
כמו כן אין בזה משום לא ילבש, כי אין זה להביא יופי אלא למנוע כיעור.

**משחק כדור בשבת**

ש: האם אפשר להתעניין בתוצאות משחק כדור לאומי שהתקיים בשבת?

ת: ודאי לא. מחזק ידי עוברי עבירה. בתורה מחלל שבת חייב מיתה. כמובן לא
נהרוג אף אחד. אך אין לעבור לקיצוניות השניה – להתעניין בזה.

**טלויזיה**

ש: האם מותר להדליק טלויזיה לפני שבת ולצפות בשבת?

ת: ודאי שלא. קל וחומר אם זו תחנת שידור בה יהודים מחללים שבת (שו"ת שאילת
שלמה ג קד).

**קוּלר**

ש: האם מותר לשתות מקוּלר בשבת?

ת: כן. כמו מקרר (שמירת שבת כהלכתה י יג).

**צמה**

ש: האם מותר לקלוע או לפרק צמה בשבת?

ת: אי אפשר (שמירת שבת כהלכתה יד נב).

**עיתון בשבת**

ש: האם מותר לקרוא עיתון בשבת? למה?

ת: מותר רק דברים בעלי תוכן רציני, בגלל איסור דברים בטלים בשבת (שמירת שבת
כהלכתה כט מו).

**עתון דתי**

ש: אנו רוצים עתון דתי לשבת. האם מקור ראשון הוא עתון דתי או יש הצעה אחרת?

ת: מקור ראשון מיועד לכלל הציבור, ויש בו מאמרים המתאימים לדתיים ומאמרים
המתאימים לחילוניים. אמנם 97% של הקוראים הם חילוניים, אך הוא עומד על כך
להיות כללי. יש עתוני שבת חרדים טובים מאד עם בעיות אחרות.

**שריקה בשבת**

ש: מותר לשרוק בפה בשבת?

ת: כן (שמירת שבת כהלכתה טו ב).

**בכי בשבת**

ש: לפעמים קריאת סיפורים מרגשת אותי שאני בוכה בשבת?

ת: מותר. כמו שרבי עקיבא שבכה בשבת מרוב דבקות בד' (שו"ע רפח, ב. מ"ב
סק"ד).

**שעון מעורר בשבת**

ש: מותר להשתמש בשעון מעורר בשבת?

ת: או שעון מכאני – ומותר לשחרר נצרתי בשבת וכן לכבותו. או שעון חשמלי, אך
בלי מוזיקה ובלי לכבות (שמירת שבת כהלכתה כח כט).

**נכלא בשרותים בשבת**

ש: נכנס לשרותים בשבת והדלת התקלקלה. ואי יכול לצאת, רשאי לשבור הדלת?

ת: כן. כמו שובר כלי למען תכנו (ע' רמ"א או"ח שלד כו).

**עדשות מגע בשבת**

ש: האם מותר לשים בשבת עדשות מגע בתמיסה שלהם, שגם שומרת, גם מנקה?

ת: עדשות קשות מותר, כי הלכלוך רק חיצוני, וזה כמו מפת ניילון. עדשות רכות,
הלכלוך ספוג בפנים, לכן מותר לשרות אותן בתמיסה שהיא רק לשמירה, כגון מים
מזוקקים או מי מלח או תמיסת ניקוי שכבר השתמשו בה וכלה כחה. אבל לא בחומר
ניקוי משום מלבן. ויש מתירים, כי העדשות הן כלי ואין איסור מלבן בכלי, שהרי
מותר לשטוף כלים. ראוי להחמיר ומותר להקל אם צריך (עיין שמירת שבת כהלכתה
טו פב).

**תהילים בשבת**

ש: האם אפשר תהילים על חולה בשבת?

ת: שבת אין מתחננים ואין בוכים על חולה. שבת היא מלזעוק. כמובן מותר לומר
תהילים. תהילים על חולה נהגו להקל, אך לא בכך תחנונים (הליכות שלמה תפלה יד
הערה יט).

**שחיה בשבת**

ש: האם מותר להכנס למים בשבת בלי שחיה?

ת: לא. תקנה כוללת (שו"ת אגרות משה אה"ע ב יג).

**ידית דלת**

ש: ידית דלת שברחה ואי אפשר לפתוח או לסגור את הדלת, האם מותר להחזירה
בשבת?

ת: לא. זה תיקון. שמירת שבת כהלכתה כ מג.

**לימודי חול בשבת**

ש: האם מותר ללמוד לימודי חול בשבת? למבחנים?

ת: הרמב"ם אוסר, כי ראוי ששבת יהיה כולו לד' והרשב"א מתיר. שו"ע או"ח שז
יז. להלכה מותר וראוי להחמיר. משנה ברורה. גם לרמב"ם אין זה איסור מעיקר
הדין אלא ממידת חסידות. ערוך השולחן. בסיכום, מותר ועדיף שלא.

**צחצוח שניים בשבת**

ש: מותר לצחצח שיניים בשבת?

ת: בלי משחה. ויש ספרדים מתירים גם משחה (שו"ת שאילת שלמה א קע. ב קטז. ג
קטו).

**משקפיים מחליפות צבע**

ש: מותר לחבוש בשבת משקפיים מחליפות צבע בשמש?

ת: כן. אין זה צובע שאסרה תורה. וגם לא מתקיים. וגם גרמא (שמירת שבת כהלכתה
יח יח הערה ע).

**רכבת תחתית בחו"ל**

ש: האם כדי להגיע בחו"ל לבית כנסת מרוחק מותר לקנות מראש כרטיס לרכבת
תחתית?

ת: לא. טלטול כרטיס מוקצה וברשות הרבים. ועובדין דחול. ונהגו שלא (שו"ת מטה
לוי ב יט).

**כדורסל**

ש: האם מותר לשחק כדורסל בשבת?

ת: כן. אך רק קצת, כי זה שבת לד' (שו"ת שאילת שלמה א קפה. ד, צד).

