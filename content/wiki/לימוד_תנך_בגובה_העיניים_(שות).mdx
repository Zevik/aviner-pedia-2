---
title: "לימוד תנ\"ך בגובה העיניים (שו\"ת)"
type: "שו\"ת"
---

לימוד תנ"ך לילדים

ש: איפה מצאנו שאסור ליצר פירושים חדשים לתנ"ך וללמד כך את הילדים?

ת: מותר לייצר פירושים חדשים לתנ"ך בתנאים מסויימים, אבל חינוך ילדים הוא
אחריות כלל-ישראלית, ויש ללמדם לא על פי הגות לבו של כל אחד, אלא על פי
דברי חז"ל, הראשונים וגדולינו בכל הדורות.

לימוד על פי הרגשתנו

ש: שמעתי הגדרה שיש ללמוד תנ"ך לא על פי מה שחז"ל אומרים לנו אלא על פי מה
שיש לנו לומר. זה לגיטימי?

ת: קצת שכל וקצת ענווה כלפי חז"ל. התורה היא אלהית וענייננו הוא להתרומם
אליה.

מרן הרב קוק ולימוד תנ"ך

ש: הרב קוק שלח את תלמידו ד"ר זיידל ללמוד באוניברסיטה תנ"ך כדי ללמוד
להתמודד עם דברי הכפירה – הרי שהתווה את הדרך?

ת: אדרבה, זו הוכחה נגדית. א. הרב זיידל הוא מקרה יוצא דופן. ב. הוא כבר
היה תלמיד חכם גדול ולא תלמיד בית ספר. ג. מרן הרב סבר שיש להתרחק ולהתעלם
לגמרי מן השקר המסואב הזה, לא להיכנס בפרטי הסתירות שהוא מעלה, אלא להתחזק
באמונת קדושת התורה ואלוהיותה. ד. מרן הרב קוק וכן רבנו הרב צבי יהודה לא
לימדו תנ"ך עם ביקורת המקרא, שפות שמיות ומחקרים חדשים אלא בתמימות ובעמקות
(אגרת תעח. אגרת שצב. מאמרי הראיה 177. 470. אורות האמונה 47. אדר היקר
מב-מג).

משרד החינוך

ש: למה לבקר את החינוך הדתי על תוכנית חדשה בתנ"ך, הרי הוא עושה דברים
נפלאים?

ת: בלי ספק. על מה שמגיע לו יישר כח, יש לשבחו. אבל אין זה מתיר טעויות. לא
עושים עסקות חבילה עם התורה.

אלו ואלו דברי אלהים חיים

ש: האם על המחלוקת העכשווית בדבר לימוד תנ"ך, אפשר לומר אלו ואלו דברי
אלהים חיים?

ת: לא תמיד. לפעמים יש טעות, גם תלמיד חכם גדול עלול לטעות, ויש אפילו קרבן
מיוחד עבור סנהדרין שטעה.

ש: אבל גם לחולקים יש יראת שמים?

ת: ודאי. וגם לסנהדרין שטעה יש פי מליון יראת שמים.

תנ"ך ויצירתיות

ש: האם יש לשלול פרשנות חדשה ולמנוע יצירתיות?

ת: יש מקום ליצירתיות, כאשר החדש נעוץ בישן. "והיה אם שמוע תשמעו" – "אם
תשמע בישן, תשמע בחדש". גם לא להיות להוט לחידושים, הישן טוב מאוד (דברים
יא יג. רש"י שם ע"פ סוטה מו).

תלמידי חכמים

ש: איך להתייחס לאנשים מכונים רבנים שמלמדים תנ"ך בגובה עיניים?

ת: הם לא מכונים רב אלא תלמידי חכמים. ואגב יתכן גם תלמיד חכם בלי זקן. ולא
בגלל שאנו חושבים שהם טועים בלימוד תנ"ך, מותר לבזותם חלילה. גם זו טעות
(מאמרי הראיה 56). אלא גם רבנים לפעמים אומרים דברים לא נכונים. יש לבדוק
כל דבר עניינית ולהכריע על פי רוב חכמה ורוב מנין.

ש: איך קרה שאנשים טובים מלמדים תנ"ך בצורה כה מעוותת?

ת: הם לקחו חול מהאקדמיה והכניסו אותו לתוך הקודש.

תנ"ך בגובה עיניים על ידי ראשונים

ש: יש כמה מקומות בהם יש אצל הרמב"ן ורבי אברהם אבן עזרא פירושים בגובה
עיניים. אז מה הבעיה?

ת: גם אם זה נכון, התשובה נמצאת בשאלה עצמה: רק כמה מקומות, לעומת אלפים
ועשרות אלפים שלא.

ראשונים כמלאכים

ש: מה המקום לשלילת תנ"ך בגובה עיניים?

ת: "אם ראשונים בני מלאכים, אנו בני אדם. אם ראשונים בני אדם אנו כחמורים"
(שבת נג א). "ליבן של ראשונים כפתחו של אולם, ושל אחרונים כפתחו של היכל,
ואנו כמלוא נקב מחט סידקית" (עירובין נג ב).

ש: ראשונים כמלאכים זה הבדל בדרגה או במהות?

ת: במהות, כמו שמלאך זו מהות אחרת מאדם, ואדם זו מהות אחרת מחמור (שבת נג
א. עירובין נג ב).

חווית התנ"ך

ש: שמעתי שיעור תנ"ך בעזרת ארכיאולוגיה והיתה חוויה נפלאה. יש בזה חסרון?

ת: אנו לא נגד ארכיאולוגיה ולא נגד חוויות. אך אין מטרת התנ"ך חוויה אלא
יראת שמים, אמונה וקיום מצווות.

תנ"ך רב תחומי

ש: האם ללמוד תנ"ך בשילוב היסטוריה, גיאוגרפיה, ארכיאולוגיה וחקר שפות
שמות? הרי אלו מקצועות טובים?

ת: מקצועות טובים מאוד, אבל הם חול, ואין לערבב קודש וחול. אנו בעד חול,
אבל המבדיל בין קודש לחול.

המצאות

ש: האם יש מקום לאמירה שפירושי התורה שבעל פה על התנ"ך הם המצאה?

ת: כך אמרו הרפורמים.

פירושים חדשים לתנ"ך

ש: האם מותר לכתוב פירושים חדשים לתנ"ך לא כמו חז"ל?

ת: כן, יש שבעים פנים לתורה, וחז"ל לא רשמו את כל שבעים הפנים. לכן, לא כמו
חז"ל מותר, אבל נגד חז"ל אסור. כי התורה שבכתב נתנה על פי תורה שבעל פה,
וחז"ל מסרו: "אם ראשונים בני מלאכים, אנו אנשים. אם ראשונים אנשים אנו
כחמורים" (שבת קיב ב).

תנ"ך בגובה עיניים

ש: מנין לנו שיש לפרש את מעשיהם התמוהים של אבותינו בגובה עליון ולא בגובה
אנושי רגיל?

ת: לא דנים את האדם על פי המעשה אלא את המעשה על פי האדם. עיין רמב"ם פירוש
המשנה "הוי דן כל אדם לכף זכות" (אבות א ו). למשל מה שנאמר למשה רבנו ואהרן
הכהן: לא האמנתם בי, ברור שאין הכוונה לאתאיזם.

לימוד תנ"ך בחוסר אמונה

ש: האם להוציא ילד במקום בו מכחישים רוח הקודש של גדולנו?

ת: עיין שו"ת דברי חיים מצאנז ב קה: "לכן המלמד המכחיש רוח הקודש של אור
החיים הוא אפיקורוס שאינו מאמין בגדולי הדור שהעידו עליו שהיה ראוי לרוח
הקודש, והמלמד הזה כפר בעיקר רוח הקודש ולעג על דברי הש"ס בבא בתרא יב ויפה
עשיתם שלא עזבתם את בניכם בידו ויישר כחכם בזה".

