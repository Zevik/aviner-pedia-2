---
title: "מסע צלב הכסף"
type: "מאמר"
---

## מסע צלב הכסף

\[ב"באהבה ובאמונה" - ראיון עיתונאי\]

**שאלה: מה עמדת ההלכה לגבי קבלת תרומות מגופים נוצרים?**

תשובה: קודם כל, יש לדעת שבכלל לא צריך לקבל כסף מגויים, גם מגויים שאינם
נוצרים. מצב זה מוגדר בגמרא כ"אוכלי חזיר", שכן זה חילול השם, זו התנהגות
כמו אכילת חזיר. להיות קבצן, להיות שנורר, זה ביזיון גדול, ומכסף של גויים
– זה ביזיון גדול מאוד. מה פתאום שהגויים יפרנסו אותנו? האם אנחנו לא
יכולים להסתדר לבד? עשו חשבון – כל הכסף מכל ארגוני הגויים למיניהם, אינו
מגיע לתקציב המדינה לחצי יום. אמנם אחרי קום המדינה היתה מצוקה נוראה
ואיומה, וגם במצב כזה היה ביזיון לקבל כסף. אבל היום המדינה שלנו עשירה.
תארו לעצמכם אדם עשיר שעומד ברחבת הכותל ואוסף כסף. מדינה עשירה שמקבלת כסף
מגויים, זה חילול השם בכפל כפליים.

לגבי ארגונים של נוצרים, הבעיה חמורה עוד יותר. מאז התחלת ההסטוריה,
הנוצרים מנסים לחסל אותנו. הם ניסו להרוג אותנו, ולא עלה בידם. אחרי שניסו
לפזר אותנו, לגרש אותנו, אנחנו עדיין קיימים.

ניסו לפגוע בנו כלכלית, ואנחנו עדיין קיימים. ניסו לבזות אותנו ולהשפיל
אותנו, ואנחנו עדיין קיימים.

מה שמתרחש עכשיו מתואר בספרות הנוצרים כ"מסע צלב הכסף": בעזרת כסף נחסל
אותם. הם מסכמים זאת בשתי מילים : לחבוק ולחנוק. כיוון שיתנו לנו כסף, הם
יהפכו לידידים שלנו, וכך הם יוכלו להגדיל את ההשפעה המיסיונרית. יש בארץ
עשרות אלפי מיסיונרים, עם תקציב של מאות מיליוני דולרים. כמובן, אין זה
אומר שאותו אדם המקבל את הכסף סופו להתנצר, אבל מתן הכסף פותח להם שערים.
הם מקבלים כרטיס כניסה לתוך החברה, כדי להפיל אותה על ידי המיסיון. וכבר
כתב מרן הרב קוק באגרותיו (ח"ד א סא): אינך יכול לקבל כסף מנוצרים, כאשר מי
שישלם על כך הוא יהודי אחר שיתנצר, זה בלתי מוסרי. גדולי הרבנים אסרו לקבל
כסף מנוצרים: הרבנות הראשית, הג"ר אברהם שפירא זצ"ל, הג"ר מרדכי אליהו
זצ"ל, בית הדין של חב"ד, בית הדין של העדה החרדית ועוד.

**שאלה: ומה בדבר הטענות שמדובר בפיקוח נפש?**

תשובה: אין במדינת ישראל אדם שמת מרעב. זה לא נכון, זו סתם הוצאת שם רע על
עם ישראל. כאשר יש אדם במצוקה, אפשר להשיג עבורו כסף. שירותי הרווחה
מזרימים עשרות מיליארדים. ויש גם הרבה גמ"חים כשרים.

אני מכיר ארגון צדקה אחד שמקבל בין השאר כסף נוצרי, ושמונים אחוז מהתרומות
הולכות לכיס של מנהלי הארגון. הם מדברים יפה על קבלת תרומות עבור עניים
ומסכנים, אבל הכסף הולך אליהם, ד' ירחם עליהם ויחזיר אותם בתשובה.

כאשר נוסדה ישיבת 'עטרת כהנים' לפני שלושים שנה, ניגש אלי גוי אמריקאי נחמד
ושאל אם אנחנו בונים את בית המקדש. השבתי שלא. שאל אותי: אבל אתם רוצים את
בניין המקדש? עניתי: בוודאי אנחנו רוצים, מי לא רוצה? הוא הוסיף לשאול: מה
אתם עושים בשביל זה? השבתי שאנחנו לומדים תורה ומתקנים את המידות. ואז הוא
אמר: אני מוכן לארגן תרומה בשבילכם מפרוטסטנטים אבנגליסטים, בסך חמישים
מיליון דולר לשנה. אתה מסכים? השבתי לו במילה אחת: לא. הפסדתי 50 מיליון
כפול 30 שנה, שהם מיליארד וחצי דולר. אבל אני לא מתחרט.

- 

פורסם בשאילת שלמה 214

