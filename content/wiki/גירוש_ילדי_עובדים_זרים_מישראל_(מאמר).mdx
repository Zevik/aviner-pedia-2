---
title: "גירוש ילדי עובדים זרים מישראל (מאמר)"
type: "מאמר"
---

## גירוש ילדי העובדים הזרים מישראל

שאלה: בימים האחרונים מתחוללת בישראל סערת רוחות סביב הכוונה לגרש כ2000
ילדי עובדים זרים שרובם נולדו בישראל, גדלו בישראל, חבריהם ישראלים ורובם
דוברי עברית. מהי דעת תורה בעניין? האם זה מוסרי לגרש אותם?

תשובה: הנושא מתחלק לשלשה חלקים:

א. האם טוב בכלל להביא עובדים זרים? זה אינו רעיון טוב. העובדים הזרים
משפיעים בארץ תרבות רעה באופנים שונים. אין איסור עקרוני שיהיו בארץ גויים,
בתנאי שהם כפופים לחוקי המדינה. אכן, על פי רוב העובדים הזרים המובאים לארץ
מצייתים לחוקי המדינה. אמנם, צריך להיזהר. אם נפתח את שערי ארץ ישראל, מחר
יימצאו כאן מיליארדי גויים. כרגע, עם כל הרצון לעזור למין האנושי, חובתינו
הראשונה והעיקרית הינה לחזק את עצמנו כאן, וכך נוכל בעתיד להביא ברכה למין
האנושי. לכן, אין להביא עובדים זרים לארץ, אי אפשר להציף את הארץ בגויים.
בנוסף, קיימת סכנת התבוללות.

מי יעבוד? יהודים צריכים לעבוד. ליהודים רבים אין פרנסה, והם צריכים לעבוד.

ב. האם מותר לעשוק אותם? חלילה. אסור לעשוק אדם. אסור שלא לשלם לו משכורת,
אסור לגזול אותו. חייבים לעמוד בתנאים שלשמם ובשמם הובא אותו עובד. קיימות
עוולות נוראיות כלפי עובדים. גברים, וק"ו נשים. זו שערורייה שאין לשתוק
לנגדה.

ג. האם מותר לגרשם? תמיד צריך לעמוד בתנאים. אם מישהו מביא עובד זר לכאן
לשנתיים או לשלוש שנים, הוא צריך לעמוד בתנאים, ואחר כך העובד צריך לצאת,
ק"ו אם הוא בא לכאן בצורה בלתי חוקית. זה אינו בלתי מוסרי. אם אדם נכנס
לבית חברו בצורה בלתי חוקית והוא מוציא אותו, זה מוסרי.

השאלה על הילדים הינה השאלה הקלה יותר. ילדים מסתגלים במהרה למקום חדש. הלא
הארץ מלאה ילדים שהם עולים חדשים. ק"ו במקרה זה, כשמדברים על החזרתם לארץ
מוצאם. צריך להבחין היטב בין מוסר הפרט ובין מוסר הכלל. אי אפשר לנהל מדינה
על פי רגשות הלב. כל נושא ועניין צריך לעבור בחינה.

- 

פורסם בשאילת שלמה 94

