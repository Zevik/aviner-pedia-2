---
title: "קו שיעורים חדש - קול שלמה (מאמר)"
type: "מאמר"
---

ש: נפתח עתה קו שיעורים טלפוני עם אלפי שיעורים של הרב בשם "קול שלמה". מה
המטרה?

ת: מי שיש בו קצת תורה, לא צריך לשמור לעצמו, אלא לתת לאחרים. התורה אינה
שלו, אלא של עם ישראל, לכן עליו לאפשר לאחרים ללמוד מהדברים שהוא בעצמו
קיבל מאחרים.

ש: אבל יש ספרים?

ת: לא לכל אחד יש כסף לקנות ספרים, לא כל אחד מצליח להתרכז בקריאת ספרים.
שיעור בעל פה, הוא חי. כמו תורה שבעל פה.

ש: אבל יש גם אתר אינטרנט של הרב בשם אבינרפדיה ושם אלפי שיעורי וידאו?

ת: לא טוב שיהיה לאדם אינטרנט. הוא מקור למכשולים רבים מאוד. אך אם למישהו,
ממילא יש אינטרנט, אז לפחות שיהיו שם שיעורי תורה. אבל בוודאי, חלילה לצמצם
הקשבת שיעורי תורה רק למי שיש לו אינטרנט. אך טלפון סלולרי יש לכל אחד. וגם
הוא נמצא איתו כל הזמן. כמובן, הכוונה לטלפון סלולרי כשר.

ש:האם זה עולה כסף לשמוע שיעורים ב"קול שלמה"?

ת: לא. רק מחיר של שיחת טלפון. יש לטלפן 02-301-1765. את התורה יש לתת
חינם, כדברי חז"ל שהקדוש ברוך הוא אמר: מה אני בחינם, אף אתם בחינם.

ש: אין קושי להתרכז בשמיעת שיעור בטלפון?

ת: תלוי באדם. אבל אפשר להקשיב פעמיים-שלוש אותו שיעור.

ש: יש שואלים אם אין בזה זילות לתורה, שמקשיבים פה ושם במשך היום במקום
להתישב ללמוד ברצינות?

ת: זה לא במקום לימוד אחר. נצטווינו ללמוד תורה בשבתך בביתך ובלכתך בדרך.
גם אני הדל, כשאני הולך, אני שומע באוזניה שיעורים ב"קול הלשון"
03-617-1111. יש שם שיעורים נפלאים של תלמידי חכמים גדולים. אשרינו שזכינו.

ש: יש שם מאות רבנים, אז למה הרב צריך קו לחוד? אפשר להצטרף שם.

ת: הם לא יהיו מעוניינים. הם חרדים. אבל לי הדל, כלל לא משנה, אני שמח
לשמוע, קבל את האמת ממי שאמרה.

ש: על אלו נושאים השיעורים ב"קול שלמה"?

ת: כל הנושאים בהם יש שיעורים: פרשת השבוע, מועדים, שו"ת, זוגיות, אמונה,
הלכה ועוד.

ש: יש גם שיעורים על כתבי מרן הרב קוק?

ת: ודאי. הרבה.

ש: יש שם אלפי שיעורים. מתי הרב הספיק כל כך הרבה?

ת: זה לא הרבה. אני נותן לפחות שלושה שיעורים כל יום. אם כן, זה אלף לשנה.
סך במשך 40 שנה שמקליטים, זה 40,000 שיעורים בנושאים שונים.

ש: והאיכות טובה?

ת: תלוי .יש הקלטות מעולות, ויש פחות טובות...

ת: תודה רבה. יישר כח.

ת: אין מה להודות. אם למדת תורה הרבה אל תחזיק טובה לעצמך, כי לכך נוצרת.
קל וחומר אם למדת מעט.

- פורסם בשאילת שלמה 578

