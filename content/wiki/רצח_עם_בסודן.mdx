---
title: "רצח עם בסודן"
type: "מאמר"
---

## רצח עם בסודאן

\[ראיין: הרב מרדכי ציון\]

ש: למה אנו שותקים ביחס לאכזריות הנוראה בסודאן?

ת: איני יודע. זה באמת חמור מאוד שאנו שותקים ולא מרימים קול צעקה.

ש: לפני חודש האו"ם פירסם עדויות רבות על אונס מאות נשים ונערות ושריפתן
חיים בדרום סודאן, חיפשתי באינטרנט, אפשר למצוא באנגלית, אבל בעברית הכל
מצונזר...

ת: כנראה יש למדינת ישראל אינטרסים מדיניים שם, לכן מסתירים.

ש: ואינטרסים מדיניים מצדיקים זאת?

ת: בודאי לא. המטרה אינה מקדשת את האמצעים. כמו שהאדם הפרטי חייב להיות ישר
וטוב, כן הוא ביחס למדינה.

ש: אנו מתלוננים שבזמן השואה העולם שתק, ועתה אנו עושים אותו דבר. בדרפור
נרצחו כשני מיליון אנשים, ועוד מיליונים גורשו, נשים נמכרו לעבדות, ועוד
מיליונים חיים ברעב, בלי מים, בלי תרופות, בלי אמצעי חימום. ומה אנו עושים?

ת: אינינו יכולים לעשות הרבה. אנו מדינה קטנה, - בינתיים עד אשר יבוא משיח
צדקנו. הטענה בזמן השואה היא נגד אלו שיכלו לעשות.

ש: אבל גם אנו אינינו רוצים לקלוט מסתננים?

ת: נכון. יש לנו יכולת קליטת זרים מוגלת מאוד. גם אין זה דומה ליהודים, שכל
מקום שהגיעו פליטים יהודים , הם התנהגו כאזרחים למופת, וכאן המסתננים
מטילים חיתתם על הציבור, ולפני שעושים חסד לאחרים, עלינו לעשות חסד לאחינו.
אם נפתח שערי ארצנו לכל איש מצוק בעולם, מחר יהיו פה כמה מיליארדים, כי
בחסדי ד' ארצנו היא גן עדן.

ש: אז לא עושים כלום?

ת: לא נכון. קודם כל ,מה שאנו מוכרים נשק לדרום סודאן זה רשע. אמנם, אינינו
מוכרים באורח ישיר, אלא בעיסקאות סיבוביות, אך גם נשק כזה הורג, ואל לנו
להיתמם ולהתחבא מאחורי תירוץ זה. אם למשל, מחר האמריקאים יאמרו לנו שלמכור
נשק לרוצחים בדרום סודאן בעסקאות סיבוביות הוא פשע ועקב זה יחדלו מלסייע
לנו, תוך דקה ממשלת ישראל תודיע שאכן זהו דבר לא מוסרי.

ש: אבל הציבור לא יודע על עסקאות אלו. מה הוא אשם? וכי הוא נוסע לדרום
סודאן?!

ת: מה שהתקשורת רוצה היא מפרסמת יומם וליל, ומה שהיא אינה רוצה, היא
מסתירה. וכן הוא ביחס לממשלה שמעוניינת להסתיר .וכן הם מסתירים שאנו שולחים
צעירים בוגרי צבא כדי לאמן כחות בדרום סודאן. כאמור, אנו מדינה קטנה,
אינינו יכולים לכבוש את סודאן כדי לעשות סדר, או לקלוט כל הפליטים, אך
לפחות שלא נהיה שותפים לרשע.

ש: לכבוש דרום סודאן?!...

ת: כן. כאשר המשיח יבוא, הוא יכבוש את כל כדור הארץ, כמבואר ברמב"ם הלכות
מלכים יא א, ישליט שם צדק וסדר, ויציל עשוק. גם גויים הם בני אדם. אבל, לא
נחלום עתה על העתיד, אלא נתמקד בהווה.

ש: מה אנו יכולים לעשות בהווה בצורה אקטיבית מלבד מניעת משלוח נשק ומאמני
צבא?

ת: למחות למחות ולמחות. לא יתכן ששגריר דרום סודאן מארח במעונו בתל אביב
לקראת יום העצמאות שרים ונציגים בכירים של משרד החוץ, כולם מדברים יפה ולא
אומרים מילה על מה שקורה שם.

ש: ואם מוחים, זה מועיל?

ת: ודאי זה מועיל. מאוד מועיל. אתה זוכר את שיר המחאה האמריקאי:

How many times can a man turn his head and pretend that he just doesn't
see

כמה פעמים יכול אדם להסב את ראשו ולהעמיד פנים כאילו הוא פשוט אינו רואה.

ש: ודאי! שיר של בוב דילן: Blowin' in the Wind. אגב, הוא יהודי! אבל בהרבה
מדינות, דווקא השמאל הוא ממלא תפקיד של מחאה על פגיעה בזכויות האדם.

ת: לאו דווקא. אך בארצנו, לצערנו אין לנו שמאל ראוי לשמו. הוא שמאל
סלקטיבי, אינו נלחם בעד השכבות העשוקות באמת, הוא קומץ מועט של אנשים,
וחלקם הם אינטלקטואלים חסרי אחראיות מוסרית ומדינית. לכן, בל נשחרר את
עצמנו מאחריות בטענה שאין זה תפקידנו אלא תפקיד השמאל.

ש: ובסיכום?

ת: למחות ולמחות. לפרוץ את הצנזורה ולגלות ברבים מה קורה בדרום סודאן.
למחות על מה שהם עושים ולמחות על מה שאנו מסייעים, במישרים ובעקיפין.
למחות.

- פורסם שאילת שלמה 404

