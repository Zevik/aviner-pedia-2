---
title: "אמונות תפלות - הבלים (שו\"ת)"
type: "שו\"ת"
---

\[מקורות ע"י הרב מרדכי ציון\]

**אמונה תפלה**

ש: האם יש הבדל בין אמונה תפלה עם ת' לאמונה טפלה עם ט'?

ת: אמונה תפלה היא חסרת טעם, הבל. אמונה טפלה היא נטפלת, יש לה מקום, אבל
היא זניחה ולא עיקר.

\[עיין ספרו של הרב "נר באישון לילה" – מדריך לאמונות תפלות לפי התורה
והמדע – רשם מ"צ.\]

**פרפרים**

ש: האם זה נכון שפרפרים הם נשמות?

ת: לא (נר באישון לילה 271).

**אברקדברה**

ש: מה פירוש אברקדברה?

ת: שום דבר. מילת קסם דמיונות. יש אומרים שהיא באה מארמית: אברא קא דברא -
שייברא כמו שדיברתי.

**חתול שחור**

ש: חתול שחור קפץ מתוך הספריה על עגלת התינוק שלנו. כיצד להתיחס?

ת: אין לזה שום משמעות רוחנית. רק להודות לד' שלא קרה לו כלום (נר באישון
לילה 149).

**כוס שנשברה**

ש: האם כוס שנשברה זה מזל טוב או סתם אמונה תפלה?

ת: סתם.

**כרית מגנטים**

ש: יש ערך לכרית מגנטים ששואבים אנרגיות שליליות בשינה?

ת: הבל.

**מספר רע**

ש: האם יש דבר כזה, מספר שעושה מזל רע?

ת: לא. אמונות טפלות (נר באישון לילה 207).

**פינת שולחן**

ש: זה נכון שהיושב בפינת שולחן לא יתחתן 7 שנים?

ת: שטויות (נר באישון לילה 263).

ש: מתנת נעליים

ש: האם זה נכון שאסור לקנות נעליים במתנה למישהו אחר, כי זה יגרום פירוד
ביניהם?

ת: אמונה טפלה.

**סכין מיד ליד**

ש: האם זה נכון שהעברת סכין מיד ליד גוררת למריבה?

ת: לא נכון. זו אמונה טפלה ממקור גוי אלא פשוט יש להיזהר (נר באישון לילה
240).

**כישוף**

ש: יש בימינו אנשים עם כוחות כישוף?

ת: לא. תפארת ישראל על משנה סנהדרין ז ז (נר באישון לילה 166).

\[פעם בא אדם להגר"ע יוסף ואמר שעשו לו מיני כשפים וכו', ומפריע לכמה
דברים, מה עושים? והשיב: אין דבר כזה, "כי לא נחש ביעקב ולא קסם בישראל".
שו"ת מעין אומר יב ל – רשם מ"צ.\]

**סרטן**

ש: האם מותר לומר סרטן או חייבים לומר: המחלה?

ת: אפשר לומר סרטן. אין האמירה גורמת דבר.

**ישיבה על הרצפה**

ש: מותר לשבת על הרצפה?

ת: מן הדין אין בעיה, על כל רצפה וכן על הקרקע.

