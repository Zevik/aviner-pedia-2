---
title: "אשתי לא עובדת"
type: "מאמר"
---

## אשתי לא עובדת

\[באהבה ובאמונה\]

אשתי לא עובדת. אני עובד ומביא משכורת, לעומת זאת אשתי לא עובדת.

אמנם היא עובדת כטבחית, עובדת מכבסה, לפעמים פסיכולוגית ולעתים רופאה, לעת
הצורך שופטת או שוטרת, קצת שרברבית, וקצת חשמלאית ובוודאי מורה וגננת, וכל
הזמן חצרנית ומאבטחת, שמרטפית ומטפלת. אבל כמובן זה לא נקרא שהיא עובדת.

אני עובד שמונה שעות, היא עשרים וארבע. אני עובד חמשה-ששה ימים בשבוע, היא
שבעה. לי יש שבתות וימים טובים, לה אין. לי יש ימי מחלה וימי חופשה, לה
אין. מחקר באמריקה הראה שעקרת בית מקדישה 92 שעות שבועיות בממוצע לתפקידה.
ובכל זאת אני טוען שהיא אינה עובדת.

אותו מחקר קבע שאם עקרת בית היתה מקבלת משכורת עבור כל עבודותיה, היתה
מרוויחה 50.000 שקל לחודש. ובכל זאת כאשר שואלים אותי: מה אשתך עושה? אני
משיב: היא לא עובדת.

שכחתי לומר שכדי למלא את כל התפקידים האלה, היא לא למדה זאת באוניברסיטאות
או במכללות, אלא היא אוטודידקטית, למדה מעצמה בהדרגה, מה שחסך עשרות אלפי
שקלים של שכר לימוד. וכמובן אין לה תעודות. אז אני שואל אתכם – נכון שאינה
עובדת?

גם שכחתי לומר שהיא גם קצת מנהלת משק, תחזוקנית, נהגת. אך זה רק לפעמים.
רוב הזמן היא שמרטפית והפלא הוא שהיא ממלאה כמה תפקידים בבת אחת בלי
להתבלבל: ביד אחת מבשלת, ביד השניה מטלפנת, ביד השלישית מחזיקה תינוק, ביד
הרביעית מכבסת, בחמישית עוזרת בשיעורי הבית וביד השישית אוחזת מטאטא. ברגל
אחת היא מנענעת את עגלת התינוק, ברגל השניה משמשת משענת לזאטוט שנצמד, ברגל
השלישית... הבנתם את העיקרון. גם עיניים יש לה לכל הכיוונים. באשר למוח
שלה, הוא אינסופי. אבל אם שואלים אותי, אני רגיל לומר שאינה עובדת.

גם כל הלקוחות שלה אינם קלים. הם רבים, מתווכחים, מתלוננים, באים בתביעות:
"אוף,אמא, זה לא טעים, אני רעב, אין מה לאכל בבית הזה". לכן יש צורך בנציב
תלונות הציבור, המומחה בשימוע. ואני שואל אתכם: היא עובדת?

ומה בכך שמגיע לה 50,000 שקל לחודש? כסף זה לא הכול בחיים. הכי חשוב זה
המעמד, זה הכבוד, זה הדגם החברתי. ובכלל, את אותם 50,000 שקל לא רואים
בעין, הם וירטואליים. זהו. היא לא עובדת.

אם היא רוצה לעבוד ממש, יש פתרון פשוט, תהיה עקרת בית אצל השכנה ואז תחזור
עם 50,000 שקל ביד, ובכסף הזה, היא תשלם לשכנה שתהיה עקרת בית אצלנו. סוף
סוף אוכל להגיד שהיא עובדת!

- פורסם בשאילת שלמה 359

