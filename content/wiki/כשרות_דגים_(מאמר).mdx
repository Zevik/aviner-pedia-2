---
title: "כשרות דגים (מאמר)"
type: "מאמר"
---

ש: האם דג צריך הכשר?

ת: ודאי, בגלל שבע סיבות.

א. אולי אין לו סנפירים וקשקשת, ואי אפשר לבדוק כי נמכר פרוס.

ב. אולי יש בו טפילים ותולעים בתוך הבשר.

ג. אולי עבר עיבוד בחומר לא כשר, כגון יין, חומצה טרטרית המיוצרת מיין או
שומנים לא כשרים.

ד. אולי נכבש בציר של דג אחר טמא.

ה. אולי עבר בישול על ידי גוי.

ו. אולי מעושן באותו תנור בו מעשנים בשר.

ז. אולי הזריקו בו חומרים לא כשרים.

ש: טונה היא דג כשר?

ת: השם טונה כולל סוגים רבים, חלקם כשרים, חלקם לא כשרים. אגב, יש דג מרלין
שמשווק תחת השם טונה לבנה, ויש פוסקים שהוא ספק כשר, כי קשקשיו אינם בצורה
רגילה של קשקשים.

ש: האם מותר לאכול סרדינים תוצרת חו"ל, או יש בעיה של בישול עכו"ם?

ת: דגים קטנים הם מחלוקת, אם עולים על שולחן מלכים או לא, בגלל קוטנם. יש
אוסרים (ערוך השולחן יו"ד קיג כו) וגם יש מתירים, ויש לצרף שזה בישול
בקיטור בבית חרושת (ו"ת מנחת יצחק ג כו). לכן אפשר להתיר. כמובן, צריך הכשר
של רבנים ככל מוצר.

ש: מה דין דגי הכנרת שלנו?

ת: חשש גבוה של תולעים. צריך הכשר.

ש: גם דג בקלה אין לו קשקשים?

ת: יש לו אך הם נושרים. הוא כשר.

ש: דג סול אין לו קשקשים?

ת: יש קשקשים קטנים בגודל 2 מ"מ.

ש: דג אמנון (מושט)?

ת: הוא נמכר בלי קשקשים, אבל יש. אפשר לראות סימנים בעור.

ש: האם דג חרב כשר?

ת: מחלוקת. אמנם כנה"ג התיר, אבל לא בטוח שזה אותו דג של היום. השאלה היא
בגלל שקשקשיו נושרים. יש מתירים (שו"ת שבט מיהודה ח"ב ה קיח. דברי הרב עמ'
קצב בשם הגרי"ד סולוביצ'יק), אך רוב הפוסקים אוסרים (עיין שו"ת ציץ אליעזר
ט מ).

ש: מה דין הטפיל אניסקיס?

ת: מחלוקת הפוסקים.

ש: בסלמון יש חשש תולעים?

ת: כן. כמובן צריך הכשר ויש לנהוג על פי ההוראות המודפסות. לפעמים צריך
לגרד את העור ולשטוף היטב. לפעמים אין לאכול ראש הדג.

ש: כיצד מנקים ראש דג סלמון מתולעים וטפילים?

ת: קשה מאוד. עדיף לא לאכול, אלא אם כן יש הכשר שהוא נקי. אם לא, אז להוריד
הזימים, לנקות היטב עם סקוטש, ולבדוק היטב שהוא נקי. אגב, יש בליל ראש השנה
יהודים יראי שמים ששמים ראש דג ואומרים: ריבונו של עולם, הרינו לקיים מה
שציוויתנו שלא לאכול ראש דג, ויהי רצון כאילו אכלנוהו ונהיה לראש ולא לזנב.

ש: ובסיכום?

ת: צריך הכשר.

- פורסם בשאילת שלמה 549

