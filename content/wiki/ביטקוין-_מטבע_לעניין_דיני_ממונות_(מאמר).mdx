---
title: "ביטקוין- מטבע לעניין דיני ממונות? (מאמר)"
type: "מאמר"
---

ש: יש תופעה חדשה של מסחר בעזרת ביטקוין שהוא מטבע וירטואלי שמועבר
באינטרנט בעזרת קוד. האם מותר להשתמש בו?

ת: למה לא? בדיני ממונות, הסכמת הצדדים קובעת. בתנאי שלא מרמים. אמנם ערך
הביטקוין משתנה לפעמים בצורה מאוד קיצונית עקב ההיצע והביקוש, אך כל זה
ידוע מראש, לכן אין בזה שום גזל.

ש: אבל אולי זה אסור על פי החוק, ודינא דמלכותא דינא?

ת: נכון. אם זה אסור על פי חוק, אז זה גם אסור על פי ההלכה. אמנם כמעט כל
המדינות לא הכירו בו כמטבע, אך הן לא אסרו להשתמש בו.

ש: אז זה כמו כסף רגיל לכל דבר?

ת: לא. בהלכות ריבית יש הבחנה בין מטבע לבין סחורה. אם אני מלוה כסף ואני
מקבל אותו סכום בחזרה, אף על פי שבינתיים כח הקניה עלה, בכל זאת, אין בזה
משום ריבית. אבל אסור להלוות סחורה, כגון חיטה, כי אולי בינתיים המחיר
יעלה, ויהיה בזה משום ריבית.

ש: אז אשה לא יכול להלוות ביצה לשכנתה?!

ת: ודאי יכולה, כי מדובר בדבר זעיר, שיש בו מחילה.

ש: לגופו של עניין, איך אפשר להחשיב ביטקוין ככסף, הרי אין כאן שום חפץ
ממשי?

ת: זה לא קשיא. גם בשטר שמדינה מנפיקה, אין כמעט שום ערך לנייר לעומת הסכום
הנקוב, אלא זה כסף, כי כך מוסכם. בהתחלה היו מנפיקים שטרי כסף רק כנגד בזהב
שמונח באוצרות המלוכה, וגם כל אדם שרצה ,היה יכול לקבל זהב תמורתו. אבל כבר
זמן רב, אין שום זהב בכספת המדינה, אבל זה הליך חוקי.

ש: בהתחלה הפוסקים נחלקו אם שטר כסף דינו ככסף...

ת: נכון, כי זה היה בהתחלה, אז יש שאמרו שזה כמו שטר ולא כמו כסף,.אבל
בימינו, כולם מסכימים שזה כסף. יתר על כן, את העסקאות הגדולות לא עושים
בשטרי כסף, אלא בהמחאות ועוד יותר בהעברות בנקאיות, שאינן כסף חומרי שאפשר
למשש.

ש: אבל יש בעיה שניה. הרמב"ם כותב שהסמכות להחליט מהו כסף שייכת למלך
(הלכות גזלה ואבדה ה יז-יח). והוא הדין הממשלה, אך כאן הביטקוין אינו מוכר
על ידי השלטון מלבד מדינות בודדות?

ת: זו באמת שאלה. החתם סופר כותב שגדר של מטבע הוא על פי החלטת המלך (שו"ת
חת"ס יו"ד ב קלד). אבל החזון איש אומר שדי בהסכמת בני המדינה ומנהג בני
המדינה (חזו"א יו"ד עב ב).

ש: אולי בימינו אין מחלוקת, כי במדינות דמוקרטיות, אין הבדל גדול בין
השלטון לבין רצון העם.

ת: נכון. אבל בפועל הביטקוין עדיין לא מוכר כהליך שגרתי. אם אתה קונה משהו,
אינך יכול לשלם בו אם אין הצד השני מסכים. רוב האנשים עוד לא יודעים כל כך
איך להתייחס אליו.

ש: אז הוא לא מטבע אלא פירות.

ת: נכון, הוא נכס. ואז אסור להלוות בביטקוין, כי זה ייחשב ריבית. אבל אפשר
לעשות עסקאות.

- פורסם בשאילת שלמה 558

