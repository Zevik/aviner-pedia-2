---
title: "גיור חדש?! (מאמר)"
type: "מאמר"
---

## גיור חדש?!

\[אתר כיפה\]

שאלה: למה הרבנים מתנגדים לחוק הגיור החדש?

תשובה: שאלה חוזרת: מה לא טוב בחוק הגיור הישן?

ש: יש 300,000 גויים בארץ שעלו במסגרת חוק השבות, ויש לפטור בעיה זו.

ת: אם כן, הכוונה להלכות גיור חדשות, שכמעט כל הרבנים וכמעט כל הציבור הדתי
לא יקבל, ולא פתרנו מאומה. גם הגויים ידעו זאת ולא יפנו לגיור זה.

ש: ואם אין הכוונה לשנות הלכות גיור, אלא להקל על תהליכי הגיור ועל המצוקות
הפונים המחכים בתור?

ת: מצוקה זו נוגעת לקבוצה קטנה של 200 לשנה, ואין זו סיבה לשנות את החוק,
אלא להשקיע מאמץ כדי ליעל את המערכת. לצערנו, קשיים כאלה קיימים בכל תחומי
החיים שלנו, ואין משנים חוקים בגלל זה, אלא כאמור יש להשקיע לייעול.

ש: יש גם גיורים שבוטלו...

ת: במשך 20 שנה בוצעו 80,000 גיורים ובוטלו פחות מעשרה. זה נתון זניח.
ואדרבה עם הלכות גיור חדשות, יהיו מאות אלפי ביטולים. כמו שאמר משווק ירקות
בצער: זה יהיה כמו ירקות עם הכשר שרשום עליהם לבדוק שנית לפני שימוש...

ש: אבל למה להחמיר בהלכות גיור ולא להקל ולגייר מהר, וכל אחד יבחר?

ת: לא מחמירים אלא נוהגים על פי ההלכה. אך יש להבין בשכל ובדעת שגיור אינו
עניין פרטי של איש זה או אחר, אלא חייב להיות שייך להסכמה הכללית. אין ערך
לגיור שייפסל על ידי הרבנים הראשיים, כל הרבנים החרדים וכמעט כל הרבנים
הציונים. יתר על כן, צריך אולפן גיור רציני בו ילמדו יהדות וגם יקיימו
יהדות כדת וכדין.

ש: עובדה שיש גיורי צה"ל שהם יותר קלים והתקבלו?

ת: אדרבה, התעוררו שאלות קשות בשנת תש"ע וגיורים אלה התקבלו רק בזכות אישור
הרב הראשי לישראל הגר"ש עמאר שבעצמו קיבל אישור מהגר"ע יוסף. הא לך שבלי
אישור הרב הראשי, שום דבר לא ילך.

ש: אך פרסמו פעמים מספר שהרבנים הראשיים מסכימים לחוק הגיור החדש?

ת: לא נכון. זה תרגיל חוזר של פוליטיקאים. הרבנות הראשית הכחישה זאת פעם
אחר פעם.

ש: בעצם, מה הבעיה בכך שרבני ערים ירכיבו בית-דין ויגיירו?

ת: רבני עיר, זה לרבות רבני ישובים רבנים אזוריים, שהם כאלף איש, כולם
טובים , אך לא כולם מתאימים להיות דייני גיור. יתר על כן, יש לצרף עוד
שניים לבית -דין, שדי שיהיו בעלי סמיכה. כאלה יש עשרות אלפים, תלמידי ישיבה
שלעבר, שרובם אינם רבנים ואינם מחנכים וחלקם אף אינם דתיים. כך לא מגיירים.
גם גוף כזה יהיה נתון ללחצים ולסחיטות, שלא לדבר על תעשיית מתווכי גיור
תמורת כסף שיכוונו לבתי-דין קלי גיור עם רבני שוליים מחוץ להסכמה הכללית.

ש: אבל אם לא נגייר, יש סכנת התבוללות?

ת: אם נגייר גיור לא אמיתי, הם יישארו גויים, וגם תהיה התבוללות, אלא היא
תהיה סמויה, מה שיחייב רישום ספרי יוחסין, שזהו אסון לאומה.

ש: כיצד להיות בטוח שגיור יהיה מוסכם על כולם?

ת: יש להמשיך כמו עד כה, שהסמכות בידי הרבנות הראשית, ולא בידי ממונה על
מערך הגיור, שכל מיני גורמים פוליטיים יבחרו אותו.

ש: יש אומרים שהרבה הנאלצים להתגייר הם בעצם יהודים אך נכשלו בבירור
יהדותם?

ת: שוב, אין זו סיבה לשנות את חוק הגיור, אלא להשקיע מאמצים כבירים בבירור
יהדות.

ש: בסיכום?

ת: לא תוהו ובוהו גיורי עם תת-דרגות ופסילות, אלא עם אחד, תורה אחת, גיור
אחד.

- פורסם בשאילת שלמה 358

