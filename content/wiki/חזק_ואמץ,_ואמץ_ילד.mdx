---
title: "חזק ואמץ, ואמץ ילד"
type: "מאמר"
---

## חזק ואמץ, ואמץ ילד

\[הרב שלמה אבינר\]

מצוה גדולה לאמץ ילדים. יש ילדים רבים שאינם זוכים לאימוץ, וכמובן, הם חיים
חיים קשים במוסדות שונים. ב"ה, יש שם מטפלים ומטפלות מסורים, אבל אין זה
כמו אבא ואמא. כמה מסכן אותו ילד. גם לא תמיד מצליחים להציל אותו ולפעמים
הוא מידרדר.

לכן מצוה גדולה לאמץ ילדים, לעשות להם חסד. זהו חסד עצום, לא רק חסד של
כסף, אלא חסד לעילא ולעילא, חסד של חיים. קימה לתחייה.

זו מצוה קשה. אין זה קל לאמץ ילדים. לאמץ תינוק בן יומו - אין זו בעיה, אבל
ילד שזקוק לאימוץ, עברו עליו חוויות קשות והוא ילד קשה. גם קשה לחנך אותו.

אך זה הכלל: מצוות הן קשות. מצוות גדולות - קשיים גדולים. יש צורך במשפחות
חזקות. לא כל המשפחות מתאימות לכך, בהיותן בעצמן שקועות תחת משא של קשיים
עצומים בחינוך ילדיהם הם. אך ב"ה יש משפחות שמצליחות היטב, כולל משפחות
ברוכות ילדים, כולל משפחות עם ילדים בעיתיים. משפחות חזקות צריכות לאמץ
ילדים, גם בעיתיים, גם בני ארבע-עשרה, גם בני שש-עשרה. זו הצלת נפשות ממש.

יש טוענים לבעיות הלכתיות. מה יהיה בין האב והבת המאומצת, בין האם והבן
המאומץ?

נכון, יש בעיות, אז מה? הרי לא עושים זאת בשביל התענוג. אלא זה פיקוח נפש.
בפיקוח נפש, אין שואלים יותר מדי שאלות, ואין מעלים יותר מדי בעיות. זה
פיקוח נפש, וליתר דיוק, פיקוח נשמה.

לכן אין להקשות קושיות יתר על המידה אלא לאמץ.

אם נאסור בגלל הבעיה של אב ובת מאומצת גדולה, נצטרך לאסור גם לאשה גרושה או
אלמנה עם ילדות להתחתן שוב, הרי זו בדיוק אותה בעיה, וכזאת לא שמענו. וכן
יהיה אסור לגרוש או אלמן עם ילדים להתחתן שוב. שמא תאמר: זה שונה כי יש לו
מצוה להתחתן, לכן מוכנים, ובצדק, לספוג את הבעיות הנלוות. וכן לענייננו:
מצוה שהילד הזה או הילדה הזו יאומצו! בלי זה אין לו חיים. לא מדובר
במותרות. זהו עניין של חיים!

גם אם יש לזוג כבר ילדים משלהם - מצוה לאמץ. אימוץ אינו רק כדי למלא חסרון
של עקרות, בדלית ברירה, וגם בזה יש בררנים. אלא זה קודם כל חסד לילד.

זכור! להיות בלי אבא ואמא זה נורא. להיות סתם אחד בין רבים זה נורא.

לכן חזק ואמץ, ואמץ ילדים.

