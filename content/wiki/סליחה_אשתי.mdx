---
title: "סליחה אשתי"
type: "מאמר"
---

## סליחה אשתי

\[מ"באהבה ובאמונה"\]

ידידי היקר, יש לפניך שלוש אפשרויות:

א. **להתגרש.** אז אולי תבנה בית חדש בישראל בו תהיה מאושר ואולי לא תצליח
שוב להתחתן, ואולי אם תתחתן לא תהיה מאושר. גם תפסיד את הקשר עם הילדים והם
יפסידו אותך. על כל פנים זו אפשרות.

ב. **להמשיך לחיות במצב הנוכחי** של זרות הדדית ומריבות וטענות הדדיות בלתי
פוסקות, שלא טוב לא לך ולא לאשתך, ולא לילדים. ספק גדול מה יותר טוב,
אפשרות א' או אפשרות ב'.

ג. **לנסות לתקן.** נראה שזה אפשרי. אבל בכוחות עצמכם לא תצליחו, שהרי כבר
ניסיתם ולא הצלחתם, וכך עברו שנים רבות. לכן עליכם ללכת לייעוץ נישואים.
והנני לצרף שמה של יועצת מתאימה למצבכם שתלמד אתכם לדבר זה עם זה בצורה
נורמלית.

אלא אתה אומר שהיא כבר מיואשת ולא תולה שום תקווה בשום ייעוץ. אם כך, עליך
מוטל לעשות תשובה גדולה, לבדך, ויש לשער שזה ישפיע עליה לאט.

היא בעצם טוענת רק טענה אחת נגדך - שאתה מעליב אותה כל הזמן, ובמיוחד ליד
הילדים, וכבר אינה מוכנה לסלוח לך על זה. אכן, זו טענה חמורה מאוד המוגדרת
כאלימות נפשית. אני מציע לך לקרוא את הספר 'הטרדה נפשית בחיי היום-יום', של
מרי פראנס היריגוין, אחת הפסיכולוגיות הגדולות בצרפת, ספר שתורגם לעשרות
שפות, בהוצאת כתר, והוא יעזור לך להבין מה אתה מעולל לה.

הבן, היא מלאה צלקות נפשיות, והן אינן יכולות להתרפא, כי אתה כל הזמן נוגע
בהן, ואפילו נגיעה קלה כבר מקפיצה אותה מכאב.

לכן קח בחשבון מראש שגם אם תשתפר פלאים, יחסה כלפיך החסר חום וקרבה לא
יתוקן ביום אחד. חז"ל משלו משל במסכת נידה: אם אתה מוריד סיר רותח מן האש,
לא מיד הוא מתקרר, צריך הרבה סבלנות.

אמנם גם לך טענות נגדה, אך אין תועלת לחקור אם הן נכונות או לא, ואם בצדק
היא נעשתה קרה ומסוגרת, אלא עליך לקרוא מה שכתוב בגב האוטובוס: 'אל תהיה
צודק, היה חכם'.

או בלשון חז"ל במסכת בבא קמא: אם אומרים לך שהנך חמור, קח אוכף ושים על
גבך.

לכן ידידי היקר, אין לך פתרון אלא לנהוג בענווה גדולה, ענוות אמת, בלי
הצגות ולומר לה: 'אשתי סליחה, אני חמור. שנים שנים הייתי חמור, פגעתי בך
והתעללתי בך, מעתה אתאמץ בכל כוחי לא להיות חמור. איני תובע ממך שום דבר
בתמורה, אני רק תובע מעצמי להתנהג כראוי ולתקן מה שקלקלתי במשך השנים,
לפצות אותך ולעשות אותך מאושרת. ואת תבואי לקראתי איך שתרצי ומתי שתרצי.
סליחה אשתי, אני חמור ושמי חמור וכל אשר לי חמור'.

ידידי היקר אפשר לעשות שלום. אם הצרפתים והאנגלים, אויבים בלב ונפש הצליחו
לעשות שלום ביניהם, אתה יכול לעשות שלום עם אשתך. אם האיחוד האירופי כפה
שלום בין צרפת וגרמניה, אחרי שלוש מלחמות עקובות מדם, ודאי אתה יכול לעשות
שלום עם אשתך.

רק סבלנות, רק ענווה.

עשה מהפכה גדולה, מקצה לקצה, בתוכך.

דע לך, גם אשתך בתוכה משתוקקת לאהבה ואחוה ושלום ורעות. כמו שהיא נראית לך
רחוקה וקשה, כך אתה נראה לך רחוק וקשה.

מעשה בפריץ רוסי שבטוב לבו ביין, הכריז בבית המרזח: 'בשבוע הבא קרב דובים,
עם הימורים, ביני לבין הפריץ השכן', שגם הוא היה שיכור, והסכים.

כאשר הגיע הביתה פג יינו, נזכר שאין לו שום דוב בארמון, לכן קרא ליהודי
החצר ואמר לו: 'מושקה, אתה הולך לשוק, וקונה פרוות דובים. תלבש אותה, ואתה
תהיה הדוב. אם אתה מסרב, אני מגרש אותך ואת אשתך וילדיך.

בלית ברירה, ובחששות נוראיים, היהודי הסכים. והנה הוא עומד בבית המרזח,
רועד מפחד מול דוב אימתני, וקופא במקום. אלא שקהל המהמרים המשולהב דוחף
אותו מול הדוב והנה הוא עומד מולו, מבין שהגיעה שעתו האחרונה ואומר: שמע
ישראל ד' אלקינו...

והדוב מולו מסיים: ד' אחד!

ואז שני הדובים נופלים זה על צווארו של זה ומתחבקים.

הבנת ידידי?

ד' יהיה בעזרך.

- פורסם בשאילת שלמה 294

