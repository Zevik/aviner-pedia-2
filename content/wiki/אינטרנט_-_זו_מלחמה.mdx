---
title: "אינטרנט - זו מלחמה"
type: "מאמר"
---

## אינטרנט – זו מלחמה

אינטרנט – זו מלחמה. מלחמה גדולה. מלחמת היצר. מלחמה נגד נחש.

מעשה בחיילים שחזרו מן המלחמה שבעי קרבות וניצחונות. אמר להם זקן אחד: באתם
מן המלחמה הקטנה, אך עוד מחכה לכם המלחמה הגדולה. שאלוהו: מהי? השיב להם:
המלחמה נגד היצר הרע (אורחות צדיקים).

ודאי מלחמה גדולה. אם נער גולש כל יום שש שעות, כאשר חלק הוא הגון, חלק הוא
הבל הבלים שטויות רדודות, וחלק הוא טמא בטומאה חמורה, מטמא את הגוף מטמא את
הרגש, מטמא את השכל, מטמא את הנפש, מטמא את הרוח, מטמא את הנשמה – אז זו
מלחמה. כולם יוצאים למלחמה כי כולם בסכנה, גם צעירים גם מבוגרים, גם בנות
(אם כי במידה מועטה יותר), גם בנים, גם חילוניים, גם יראי שמים – אז זו
מלחמה. היצר הרע אינו בוחל באף אחד, הוא עובד שעות נוספות.

דור דור וזכויותיו, דור דור וניסיונותיו ויצריו. היצר של דורנו, הוא האויב
האלקטרוני, הנחש האינטרנטי. וכבכל דור, אנחנו במלחמה פנים ואחור (מסילת
ישרים פרק א).

הדרך הטובה ביותר היא לחסל את האויב לגמרי, לרסק אותו לרסיסים, לא להשאיר
לו שריד ופליט, כלומר שלא יהיה כלל אינטרנט. אמנם יש שם דברים טובים, אבל
שכרו יוצא בהפסדו. זו תמיד דרכו של היצר , לחפות על הרע על ידי הטוב, וכך
לקחת שבי נשמות.

חז"ל לא אמרו בפרקי אבות: אין אתה עושה עבירה, אלא "אין אתה בא לידי עבירה"
(פרק ג). אם אתה כבר בידי עבירה, אם הנחש מלופף בך, הנך כבר במצב לא טוב.
או כלשון הפתגם: פיקח הוא אדם המצליח לצאת ממצב ביש שהחכם לא היה נכנס אליו
כלל. אז הֱיה חכם.

אך אם אינך חכם ויש לך אינטרנט בבית כי הוא הכרחי לעבודה או ללימודים, או
כי אינך שולט במצב, כי הוריך אינם מסכימים לנתקו על אף כל התחנונים וכל
המלחמות נגדם, או כי בן הזוג אינו מסכים, או כי היצר הרע שלך אינו מסכים,
אז הכרז מלחמה, מלחמת הגנה. אל תאמר : לי זה לא יקרה. כי זה הנחש!

המלחמה מורכבת משניים: מלחמת קרקע ואוויר. מלחמת קרקע כוללת תחבולות.
בתחבולות תעשה לך מלחמה. התקן סינון, סינון הכי גבוה שיש, כגון אתרוג
(השייך לרימון).

ידוע שרבים מצליחים לעקוף סינון, לצערנו, אז או שתהיה סיסמת כניסה לאינטרנט
שאינה ידועה לך, אלא שהיא תהיה רק ביד אדם נאמן והוא יפתח לך בשעת צורך. או
ששני אנשים, לכל אחד מהם תהיה חצי מהסיסמה, וטובים השניים מן האחד, וכמובן
החוט המשולש לא במהרה יינתק. או התקן Webchaver, תוכנה שאפשר למצוא
באינטרנט, המדווחת לחבר על כל החריגות הטמאות שלך.

ויש מלחמת אוויר: לשנן כמה זה מטמא, כמה זה מגעיל. ללמוד מסילת ישרים יומם
וליל ובמיוחד פרקים ב,ג,ד,ה, על מידת הזהירות. והכן לך פתק עם רשימת דברי
אמונה ומוסר והלכה שפועלים על לבך, שבהם תקרא בכל ערב ובוקר וצהרים,
ובמיוחד לקראת היתקלות עם האויב, כמו התדריך בצבא. פתק קדוש שבו כתוב: אל
תהרוס את עצמך. אל תטמא את עצמך. דע לך שאותה טומאה תלך אתך כל היום, כל
הימים, כל החיים. ככל שתחטא, תחלש התנגדותך. "עשה אדם עבירה ושנה בה, נעשית
לו כהיתר", וכבר לא מרגיש ייסורי מצפון. אתה תרגיש גועל מעצמך, זה יקלקל
אותך לגמרי.

ואם ניצחת, אשריך. אך אל תירדם, אתה עלול ליפול שוב.

ואם נפלת, אז לא די במלחמת הגנה, צריך מלחמת שחרור. אל תתייאש. גם מן הבור
הכי עמוק תוכל לצאת. כי יש לך כוח. וכל יום התחל שוב במלחמה. אל תניח את
הנשק. להיות מנוצח בקרב, זה רע, אבל להיות מנוצח בלי קרב, זו טרגדיה.

נפלת? – קום! שבע ייפול צדיק וקם, עד שלא ייפול יותר. נכון שזה דורש מאמץ,
זה כדאי, זה גם מעניין. רוץ אלי קרב. זה נראה קשה, אך אפשרי.

קנה לך פנקס ורשום בכל יום כמה פעמים אתה מנצח וכמה פעמים אתה נכשל, וכך
תלך ותוריד את הכשלונות מיום ליום ותעלה את מספר הנצחונות, כי מעלים בקודש
ואין מורידים.

צא לדרך וה' יהיה בעזרך. חזק ואמץ! אחרי שתתגבר ארבע או חמש פעמים, יהיה לך
הרבה יותר קל (מקור המספר בקיצור שולחן ערוך א ד), אחרי שתשלח תשלומי ארבעה
וחמישה.

דע שאין הקדוש ברוך הוא שולח לאדם ניסיון אלא אם כן הוא נותן לו כוח לעמוד
בו.

האמן בעצמך, יש לך נשמה טהורה ואתה תנצח. גם אם נפלת עמוק, תנצח.

אז תהיה טהור ותרגיש טהור. אשריך.

- פורסם בשאילת שלמה 322

