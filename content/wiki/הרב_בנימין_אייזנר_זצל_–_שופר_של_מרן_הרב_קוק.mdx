---
title: "הרב בנימין אייזנר זצ\"ל – שופר של מרן הרב קוק"
type: "מאמר"
---

## הרב בנימין אייזנר זצ"ל – שופר של מרן הרב קוק

\[הרב שלמה אבינר\]

אחרי ייסורים רבים עלתה למרומים הנשמה הטהורה של האדם הגדול הרב בנימין
אייזנר ז"ל. כי מי הוא אדם גדול? מי שמכיר בגדולתו של אדם גדול שבגדולים
והולך בדרכיו. וכן עשה חברנו רבי בנימין, שכל חייו נמשך אחר רבנו הגדול
ונהג לומר בענוותנותו: כדי לדבר על אדם גדול, יש בעצמו להיות גדול, וכיוון
שאני קטן לא אדבר על הרב קוק אלא נשתדל ללמוד יחד את דבריו.

ואכן הרב בנימין הקדיש כל חייו להיות שופרו של מרן הרב קוק, לא יותר מזה
ולא פחות מזה, שופר עדין, שופר מובן, שופר מלבב, שופר עמוק.

כל חייו הוא לימד ספרי האורות, אמונה, אהבת האומה, סבלנות למדינה. כל חייו
הסביר בסבלנות אינסופית את תורת ארץ ישראל. כל חייו הוא בנה את ארץ ישראל.
תלמידי חכמים נקראים בונים. הוא בנה את ארץ ישראל במובן הרוחני, שליח נאמן
של מרן הרב קוק ורבנו הרב צבי יהודה.

לבנו עליך ידידנו, רענו, מורנו, רבנו. עוד הרבה נשאר לבנות וללמד, ועוד
הרבה יכולת לבנות וללמד, אבל ספר התורה נגנז...

אבל הוא גם נשאר אתנו פה. כי כל חייו הרב בני לימד. למד ולימד. לימד את
כולם, לימד גדולים וקטנים, ר"מ במכון מאיר ור"מ בישיבה לצעירים, לדוברי
עברית ולדוברי אנגלית, לתלמידי ישיבות ולתלמידי מכינות.

אבל הוא לא דיבר אמת קנויה ששמע מאחרים או שקרא מאחרים, אלא מתוכו, מתוך
האמת שבו, מתוך האמת האלוקית השוכנת בקרבו, בלבו, במוחו ובכל אישיותו.

אפשר להניח ספר תורה לידו ולומר: למד זה מה שכתוב בזה, לימד זה מה שכתוב
בזה, קיים זה מה שכתוב בזה. קיים במצוותיו, קיים בתפילותיו בכוונה, קיים
במידותיו התרומיות, קיים ברצינותו ובשמחתו, קיים בכל לבו בכל נפשו ובכל
מאודו.

מאיחוליו לשנה חדשה: לכל ידידינו בארץ ובחו"ל, יהי רצון מלפני אבינו שבשמים
שתהא השנה הזאת הבאה עלינו לטובה, לכולנו, שנה של בריאות, שנה של התעלות,
שנה של טהרה, שנה של קדושה, שנה של חיזוק הקשר בין עם הקודש לארץ הקודש
כולה, על ידי שיבתנו לתורה כולה. ויקוימו בנו הפסוקים שנאמרו על ידי ישעיהו
הנביא: "למען ציון לא אחשה ולמען ירושלים לא אשקוט עד יצא כנוגה צדקה
וישועתה כלפיד יבער וראו גויים צדקך וכל מלכים כבודך" נתראה כולנו בקרוב
בירושלים השלמה, בגאולה השלמה, במהרה בימינו.

תהיה נפשו צרורה בצרור החיים עם כל הצדיקים.

