---
title: "פרשת יתרו: כיבוד החותן והחותנת (מאמר)"
type: "מאמר"
---

"ויצא משה לקראת חתנו וישתחו וישק לו וכו'" (שמות יח ז). משה רבינו בא
לקראת חותנו והשתחווה לו וישקהו וכו' . מכאן כי על האדם לכבד את חותנו ואת
חותנתו. זה לא כמו מצות כיבוד הורים אבל זה בכלל. גם כבוד הסבא והסבתא,
והאח והאחות הגדולים בכלל. זה גם דבר הגיוני. כי כאשר מתחתנים - שניים
נעשים אחד. יוצא שמעכשיו יש לאדם זה במקום שני הורים ארבע הורים! הניסוח
"אני קרוע בין הורי לבין אשתי" אינו נכון. כי אתה ואשתך אדם אחד כנאמר
"והיו לבשר אחד" (בראשית ב כד). והאדם האחד הזה יש לו ארבע הורים. יכול
להיות כי לאדם האחד הזה יש קשיים עם שני הורים וצריך לפתור את הבעיה. אבל
זה לא שהוא קרוע בין שני הוריו לבין אשתו. הרי כך כתוב: "על כן יעזב איש את
אביו ואת אמו ודבק באשתו והיו לבשר אחד" (שם). צריך הרבה סבלנות עם ההורים
כי גם להם היה הרבה מאוד סבלנות אתנו. חזק ואמץ!

- פורסם בשאילת שלמה 582

