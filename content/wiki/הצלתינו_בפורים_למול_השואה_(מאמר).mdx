---
title: "הצלתינו בפורים למול השואה (מאמר)"
type: "מאמר"
---

**שאלה:** למה ד' הצילנו בפורים אבל לא הצילנו בשואה?

**תשובה:** אנו אינו יודעים את סודותיו של הקב"ה. בוודאי לגבי השואה אנחנו
איננו מבינים את הדבר הזה. אמנם רבנו הרב צבי יהודה קוק לימד באריכות למה
היתה השואה, והדברים נרשמו בשיחות הרב צבי יהודה – מועדים חלק ב', אבל לפני
שהוא דיבר על השואה ואחרי שהוא דיבר על השואה הוא אמר, זה סוד ד'. אנחנו
מגששים קצת באפלה כדי להבין מה קרה, אבל עם פורים, בלי פורים, אנחנו לא
יודעים מה זה שואה. אנחנו גם לא יודעים ברמת הפרטים למה פלוני נהרג ופלוני
לא נהרג.

אנחנו לא מבינים מדוע גיסי היקר נרצח על ידי מחבל ברחוב, ובשביל גיסתי זה
היה יותר משואה, כי שואה זה שליש עם ישראל, והוא היה הכל בשבילה. כתוב
בגמרא יבמות (נ,א) שהקב"ה קובע כמה יחיה כל אדם – סודות הנשמות. שליח של
ישיבת חברון דאז נסע לאמריקה לגייס כספים ולגייס תלמידים. הוא גייס תלמיד
אחד שנרצח בפרעות תרפ"ט ובכל פעם שהשליח נסע לאמריקה הוא פחד להיפגש באבא
של אותו תלמיד.

כל פעם שנסע עשה איגופים בכדי לא לפגוש אותו יום אחד נתקל בו אותו אבא בקרן
זווית, האבא תפס אותו בכתפיים ואמר: "אתה לקחת את הבן שלי לחברון ושם הוא
נרצח. סימן שהקב"ה החליט לקחת אותו. אם היה נשאר פה, היה נרצח על ידי איזה
גאנג בשיקגו. עכשיו נרצח על הארץ, על קידוש השם ועל התורה. לכן אני מחפש
אותך כדי להודות לך".

לפעמים הקב"ה עושה לנו נס, ופעמים הוא אינו עושה לנו נס. הנה, סטאלין גם
הוא רצה לעשות שואה ביהודים, הוא תיכנן ביום אחד להביא את כל היהודים
לסביר. הכל היה מוכן – רכבות, אוטובוסים, משאיות, רכבים וכן הלאה. התכנון
היה שמחציתם ימותו בדרך ומחציתם השני ימותו בסביר. אבל סטאלין מת בערב
פורים, שלושה ימים לפני התכנון. הייתי ילד קטן.

אני זוכר שבבית הכנסת בשבת היהודים צעקו אחרי התפילה, ושתו יי"ש. שאלתי
ביידיש: ווס? ווס? אמרו לי: מת סטאלין. שאלתי: מי סטאלין? אמרו לי: שליט
רוסיה. כמו כל ילד שאלתי: גוי טוב או גוי רע? אמרו לי: גוי רע, רע מאוד.
אמרתי: אז תתנו גם לי כוס יי"ש. אבל לא ידעו עד כמה הוא היה רע. למדנו יותר
מאוחר. לפעמים היו נסים, ולפעמים לא היו נסים. אמר לי חבר אחד שהוא בדרגת
קצונה גבוהה בצבא: השנה הזאת סיכלנו שלוש מאות פיגועים. תפסנו שלוש מאות
מפגעים עם החגורות. לא שחשבנו אולי, עם החגורה. לפעמים יש אחד שלא תופסים.
למה דווקא זה ולא אחר? למה הוא פגע פה ולא פגע שם?

בקיצור, אנחנו לא יודעים את סודות הנשמות ואת סודות הדורות.

