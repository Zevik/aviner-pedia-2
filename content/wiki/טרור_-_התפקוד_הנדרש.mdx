---
title: "טרור - התפקוד הנדרש"
type: "מאמר"
---

## תפקוד בעת טרור

\[הרב שלמה אבינר - ראיון\]

ש: איך מתפקדים בימים אלה, ימים של טרור?

ת: רגיל. מטרת הטרור היא לשבש את החיים. הניצחון עליו הוא לתפקד כרגיל.

ש: אבל אנשים מפחדים?

ת: בין אם מפחידים אותם ובין אם הם מפחידים את עצמם, אין "להתפחד" כלל!
הפחד מזיק יותר מאשר הטרור עצמו. הרי הסיכוי להיפגע על ידי טרור הוא כמעט
אפסי. אלא הוא עושה רושם רב על כולם. כמובן, אם מישהו נהרג או נפצע, יש צער
רב, אבל אין להיגרר לפחד. תאונות דרכים מסוכנות לאין ערוך מטרור. שלא לדבר
על עישון, שהורג כל שנה בארץ כ-10,000 אנשים, מתוכם שישית מעישון סביל.

ש: אז לא נגדיר עתה שזו עת צרה?!

ת: לא. זו עת מלחמה, או ליתר דיוק עת טרור, שהוא לצערנו תופעה קבועה מאז
קום המדינה, וגם לפני כן. ולא רק במדינת ישראל אלא בעולם כולו, ואין לצפות
שהוא ייעלם כל כך מהר.

ש: האם אין הוא הולך וגובר?

ת: עליות וירידות. (עיין Country Reports on Terrorism של State Department
של ארצות הברית).

ש: כלומר, יש להשלים עם הטרור ?

ת: חלילה. יש להילחם נגדו בכל תוקף, ואין זו שאלתנו עתה. אך כאמור אין
לצפות שייעלם מחר. בינתיים, לצערנו, הוא שייך למציאות החיים, ויש ללמוד
לחיות איתו.

ש: איך אפשר לחיות איתו?

ת: לא לשבש את שגרת החיים. ולא לפחד כלל.

ש: מה עושים כדי לא לפחד כלל?

ת: אמונה בד' שמנהל כל דבר בעולם, על פי השגחה כללית והשגחה פרטית, הכל כפי
שצריך להיות. גם בשכל יש להבין שזה סיכון אפסי, וגם להיעזר בתמיכה משפחתית
וחברתית, ועוד.

ש: אפשר למצוא הדרכה שיטתית?

ת: אולי שיטת "משאבים", שפיתח פרופ' מולי להד, בזמן העימותים המתמשכים
בגבול הצפון, בשנת תשמ"א. היא כוללת בניין חוסן נפשי רב ממדי:

מ"א מערכת אמונות B Belief

ר רגש A Affect

ח חברה S Social

ד דמיון I Imagination

ש שכל C Cognition

ג גוף PH Physiology

ראשי תיבות: Basic PH או בעברית גשר מאחד (עיין בויקיפדיה ערך משאבים).

ש: אז לא ללכת בימים אלה עם אקדח?

ת: לא לשנות מהשגרה, כלומר ללכת תמיד עם אקדח, בכל הזמנים ולא דווקא עתה.
הרבה אזרחים סיכלו נסיונות טרור בעזרת אקדח.

ש: ומי שאין לו אקדח?

ת: אז גז מדמיע. מי שלא היה בצבא, לא מומלץ שילך עם אקדח. גם ערכת עזרה
ראשונה זה טוב.

ש: גם בשבת?

ת: גם בשבת. הטרוריסטים פועלים גם בשבת.

ש: וטלפון סלולרי בשבת?

ת: רק מי שהוא בעל תפקיד: קצין, שוטר, רופא, איש מד"א וכדומה. אבל לכל אזרח
אין תועלת.

ש: אבל אמרנו שאין לפחד! כל זה אינו ביטוי של פחד?

ת: לא. זו זהירות. (עיין מסילת ישרים סוף פרק ט). יש הבדל גדול. הפחדן נמנע
מלפעול בחיים כפי חובתו. הזהיר, כן פועל, אך נוקט באמצעי הגנה מרביים. גם
חייל הינו זהיר מאוד, אך ודאי אינו פחדן.

ש: ובסיכום?

ת: אשרינו שיש לנו מדינה, צבא, משטרה ושאר כוחות הביטחון בחסדי ד' עלינו.
ואנו נמשיך לבנות את ארצנו ולהיבנות בה.

