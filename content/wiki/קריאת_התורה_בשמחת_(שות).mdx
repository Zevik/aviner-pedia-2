---
title: "קריאת התורה בשמח\"ת (שו\"ת)"
type: "שו\"ת"
---

\[מקורות ע"י הרב מרדכי ציון\]

**בית כנסת שביטל את קריאת פרשת וזאת הברכה**

ש: בהושענא רבה תשס"ז בבפולו, ניו יורק (סמוך למפלי הניאגרה), התרחשה סופה
חזקה שהרסה את כל הסוכות, המון עצים וענפים נשברו ונחסמו כבישים. בגלל השלג
הכבד שירד התרחשה הפסקת חשמל למשך יותר משבוע. כיון שכך, בית כנסת אחד לא
הצליח לאסוף מניין לתפילה בשמחת התורה, וכתוצאה מכך נגרם שביטלו את קריאת
התורה של פרשת "וזאת הברכה". הרמ"א כותב (או"ח קלה, ב) שאם בטלו שבת אחת את
קריאת הפרשה בציבור, בשבת הבאה קורין את אותה הפרשה עם הפרשה השייכת לאותה
שבת, אך המשנה ברורה (ס"ק ז) מביא מחלוקת בדבר במידה והפרשיות הן בשני
ספרים. כיצד יש לנהוג?

ת: יש אומרים ויש אומרים, והמשנה ברורה מביא בשם 'שלחן עצי שטים' שהנוהג כן
אין מוחין בידו. לכן אין לקרוא את פרשת וזאת הברכה, ואם קראו אין למחות.

\[וראיתי בשו"ת השבי"ט (ג ג), שבשבת פרשת כי תבוא שנת תש"ך לא קראו בתורה
בציבור בכל העיר במיימי ביטש, פלורידה והגליל מפני חמת הסערה אשר שטפה פני
העיר, ונשאל שהג"ר שמואל טוביה שטרן, סגן נשיא אגודת הרבנים באמריקה
ובקנדה, מבתי כנסיות ומחברי הרבנים הדין של תשלומין של קריאת הפרשה, והשבת
הבאה היתה פרשת נצבים-וילך עם ב' פרשיות? והשיב שכדי שתכלה שנה וקללותיה
שיקראו ג' פרשיות, וקראו פרשת כי תבוא עד שני של נצבים לכהן, כדי שהקריאות
החיוביות של שבעה קרואים יהיו מסודרים בקריאת חובה של אותה שבת, שלשה וחצי
פרשיות ועליות בפרשת נצבים וכמספר זה בפרשת וילך, עיי"ש.\]

**קריאת התורה בשמחת תורה**

ש: מה הדין כשכל הלויים קיבלו עליות בשמחת תורה, ויש עדיין כהנים שלא
קיבלו?

ת: קוראים כהן כרגיל, ואח"כ ישראל במקום לוי. שו"ת משיב דבר (יו"ד מח).

