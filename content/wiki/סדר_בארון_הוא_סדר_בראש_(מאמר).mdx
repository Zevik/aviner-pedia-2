---
title: "סדר בארון הוא סדר בראש (מאמר)"
type: "מאמר"
---

**שאלה:** אני בת אחד עשרה. אני לא כל כך אוהבת לסדר את הארון שלי והוא די
מבולגן. ההורים שלי אומרים שזה חשוב. האם באמת חשוב שהארון יהיה מסודר?

**תשובה:** כן, צריך שיהיה סדר. אם אדם מסדר את הארון, הוא גם מסדר את
הראש. אם הוא מבולגן בארון, הוא גם מבולגן בראש. אם הוא לא אחראי בארון,
הוא גם לא אחראי בחיים. אדם שממלא את המשימה לסדר את הארון, מתרגל ומתחנך
לקבל משימות ולהתקדם בהם. לכן, תמיד צריך שיהיה סדר.

אני מבין שקשה לך לסדר, אבל את צריכה לדעת שזה אתגר ולעשות את זה בהדרגה;
נגיד למשל שבארון יש שמונה מגירות, כל יום את יכולה לסדר מגירה אחת או
שתים. לא משנה בדיוק באיזה קצב, העיקרון הוא להתקדם בהדרגה, ככה הולכים
ומתקדמים ומסדרים.

בישיבות שנקראו "ישיבות המוסר" היו שתי דעות לגבי סדר. היו שאמרו שסדר זה
מכשיר לעבודת ד'. כלומר, זה עוזר לעבודת ד'. ויש אמרו שסדר הוא בעצמו עבודת
ד'. לא עבודת ד' עליונה כמו שבת וכדו', אבל עדיין בגדר עבודת ד'. רבש"ע ברא
את העולם מבולבל כמו שכתוב (בראשית א, ב), "והארץ היתה תהו ובהו וחשך על
פני תהום" ורבש"ע סידר את העולם - וככה הוא מבקש מאיתנו שנמשיך לסדר את
התוהו ובוהו שבעולם.

