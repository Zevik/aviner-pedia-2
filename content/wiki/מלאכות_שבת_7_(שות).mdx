---
title: "מלאכות שבת 7 (שו\"ת)"
type: "שבת - הלכה (שו\"ת)"
---

מקורות - הרב מרדכי ציון

**חיישני אזעקה בשבת**

ש: האם מותרים חיישני אזעקה בשבת שנדלקים כאשר אדם עובר או חייבים לכסותם
בנייר כסף?

ת: מותר. פסיק רישיה דלא ניחא ליה באיסור דרבנן – במקום חסרון כיס (וכן
התירו הגרי"ש אלישיב בכותל, אורחות שבת ג כו, והגר"ש וואזנר בתחומין כג 277
– מ"צ).

**נסיעה בשבת**

ש: אדם שמסיע יולדת בשבת לבית חולים, יכול להפעיל Waze כדי לקצר את הדרך?

ת: כן. כי הפעלתו היא איסור דרבנן, ותוספת נסיעה היא מן התורה (עיין בפירוש
הרב על קצשו"ע ח"ג סי' צג – מ"צ).

**שטיפת כלים**

ש: קשה לי מאוד לראות כלים מלוכלכים בכיור, האם אני יכולה לשטוף אותם בשבת
על אף שאינם נצרכים?

ת: לא. זה מכין משבת לחול. לכן לשים בשקית סגורה בצד.

טלפון על חולה בשבת

ש: סבתי בחו"ל במצב רפואי קשה. דודי החילוני טלפן אלינו משם 5 פעמים בשבת.
האם מותר במוצש"ק לטלפן לשם אעפ"י שעדיין שבת שם כדי לשאול מה שלומה?

ת: לא. אין בזה פיקוח נפש.

סקי בשבת

ש: מותר לעשות סקי בשבת?

ת: אסור, מחמת כמה בעיות: א. רכבל, גם אם מופעל על ידי גוי בשביל יהודים.
ב. עושה חריץ בשלג משום חורש, אלא אם כן יש לזה דין כובש את השלג. ג.
תחומין. ד. טלטול המגלשיים שברגליים מאזור השלג לאזור לא מושלג. ה. טלטול
המשענות. ו. עובדין דחול (ונשאל הגר"ח קניבסקי אותה שאלה, והשיב: איני יודע
מה זה. הראו לו תמונות, ואמר שיש לאסור, דלא גרע מ'אין שטין ע"ג המים
בשבת'. והוא סובר ששלג כמים דמי. ס' הנותן שלג לרב מזלומיאן עמ' שלג \[!\]
– מ"צ).

**הוראות נסיעה למי שנוסע בשבת**

ש: הרב פסק (שו"ת שאילת שלמה ג, קב) שאסור לתת הוראות נסיעה למי שנוסע
בשבת. אך ראיתי בס' נפש הרב (עמ' קעג), שהגרי"ד סולוביצ'יק סבר להיפך, שאם
לא ידעו את הדרך הנכונה, יסתובבו ברחובות העיר עוד יותר מהצריך להם, ויחללו
את השבת ביותר, ועי"ז שנכוון אותם יהיה פחות חילול שבת. אם כן, מדוע הרב
אינו סובר כן?

ת: איננו אחראים מה הוא עושה. לנו יש איסור של מסייע ומחזק ידי עוברי
עבירה. וכ"כ בילקוט יוסף \[שבת בכרך ב עמ' קפ ובכרך ג עמ' קח\]. וכשנשאל
האדמו"ר מקאליב, השיב: "אסור לומר לו כיוון הכתובות דבזה מסייע לו ומודה על
החילול שבת, ואפי' שעי"ז ירבה בנסיעה ע"י שלא ידע. ויעוין בספר הערות במסכת
סוטה דף י' שכתב הגרי"ש אלישיב (שליט"א) \[זצ"ל\], שבכגון דא איתא הלעיטהו
לרשע וימות. כן כתב הגר"מ מאזוז שליט"א בירחון אור תורה שבט תשע"א, שיאמר
לו כל זמן שאתה באוטו איני יכול לענות לך, לכשתצא מהאוטו אני יענה לך ע"כ.
אמנם בזה נראה לי שלא כ"כ הועלנו כי סוף סוף אח"כ יחזור לרכבו ליסוע, ונמצא
מסייע לו בזה, וגם בזה מראה שאינו מוחה בו כדבעי". שו"ת קול מנחם או"ח א
רפ. ומובא בס' מאור השבת ח"א עמ' תצא, שהגרש"ז אוירבך ממליץ לומר לנהג
שאסור לו לחלל שבת ואסור לו לנסוע והיות ואני רוצה למעט ממך חילול שבת שלא
תסתובב הרבה לכן אומר לך המקום, ובזה יוצא גם ידי חובת מחאה. ועיין עוד
בעניין בחוט שני שבת להגר"נ קרליץ שבת ח"ד – מ"צ). ש: האם מותר לכוון גוי
שנוסע בשבת? ת: כן. אין בזה לפני עיוור, כי מותר לו לנסוע.

**תנור חשמלי בשבת**

ש: האם מותר להשאיר מזון בתנור חשמלי ביום ששי עבור שבת?

ת: א. אם הוא במצב שבת, כלומר בביטול הטרמסוטט, או בפותחים רק כאשר
הטרמסוטט פועל כדי לא לגרום הפעלה בפתיחה. שו"ת אגרות משה או"ח ד, תשובות
על הלכות בישול, סי' עד. ב. לספרדים יש צורך בהיכר, כגון הפסק. אגר"מ שם
צג. או השארת דלת קצת פתוחה.

ש: האם מותר לשים בשבת?

ת: מזון יבש מבושל כל צרכו, כדין הרגיל. ועם היכר כנ"ל. אגר"מ שם רנג ב.

**משחה נוזלית בשבת**

ש: מותר להשתמש במשחה נוזלית או חצי נוזלית בשבת?

ת: כן. אין זה ממרח. וגם במשחה סמיכה יש מקילים. עיין שמירת שבת כהלכתה
(שש"כ מהדורה תשל"ט פ' לג הערה נח בשם הגרשז"א – מ"צ).

**IPAD בשבת למתקשים בדיבור**

ש: האם מטופלת אשר סובלת מדיסארטריה ומתקשרת באמצעות IPAD, מותר הדבר גם
בשבת?

ת: לצערי איני מכיר היתר. אלא תשתמש בטבלת אותיות.

**בימבה**

ש: האם מותר לילדים לנסוע במכונית בימבה בשבת?

ת: כן (מותר כמו תלת אופן. שמירת שבת כהלכתה טז יח – מ"צ), אך יש אוסרים כי
הרעש מפריע לשכנים וכן כי זה מסוכן גם בכביש ריק.

**טלפון לבטל נסיעת פיקוח נפש**

ש: אני עובדת בבית-חולים בפיקוח נפש ונוסעת בשבת. לפעמים אין בי צורך, האם
מותר שאטלפן או יטלפנו אלי כדי לברר ולחסוך נסיעה?

ת: כן. אמנם הגרשז"א אוסר כי הנסיעה היא פיקוח נפש ולא ההתקשרות בטלפון.
צבא כהלכה לב א ד. וכן הגרי"ש אלישיב. תורת היולדת כא הערה א. אבל הגרח"פ
שיינברג התיר כי גם בפיקוח נפש יש למעט איסורים. שם הערה ב. כמבואר במשנה
ברורה שכח לה. וכן מותר לטלפן לרופא או לאמבולנס אם הבעיה הסתדרה, כדי שלא
יסעו או יחזרו מנסיעתם. וכן אדם שלא הגיע ליעדו והמשטרה מתחילה בחיפושים,
עליו להתקשר למשפחה או למשטרה (כדמצינו בגמרא שבת ד א, בתוס' שם ד"ה וכי
ובמג"א צ ל שאומרים לאדם לחטוא חטא קל, כדי שלא יבוא לחטא חמור – מ"צ).

**שיזוף בשבת**

ש: האם מותר להשתזף בשבת במיטת שיזוף מופעלת על ידי שעון שבת?

ת: כן. אם אין זה לרפואה. כי זו לא צביעה שאסרה התורה. כמובן עדיף לעשות
דברים קדושים בשבת. שמירת שבת כהלכתה (יד מד. וכן ילקוט יוסף שבת צג –
מ"צ).

