---
title: "אפשר להפסיק לעשן? (מאמר)"
type: "מאמר"
---

לא נדון בשאלה אם על פי ההלכה אסור לעשון או מותר לעשן, כי כולם יודעים
שבימינו שנתגלו נזקי העישון, כל הפוסקים אוסרים (עיין למשל שו"ת ציץ אליעזר
טו לט).

לא נדון בשאלה אם עישון גורם התמכרות. כולם יודעים שהניקוטין פועל על המוח,
גורם הנאה, יוצר תלות, שמתפתח להתמכרות. כלומר אדם שרגיל לעשן, מאוד סובל
כאשר אינו מעשן ,כמו מסומם. יש אנשים, שיודעים שאם ימשיכו לעשן, ימותו תוך
שנתיים, אך בכל זאת מעשנים.

לא נדון בנזק שנגרם לריאות, כי כולם יודעים שבעירת הטבק יוצרת זפת, המצטבר
בריאות, שאינן מצליחות לסלקו, מה שגורם סרטן.

לא נדון בשאלה אם מעשן, נושם פחמן דו-חמצני, CO, כי זה ידוע שעישון גורם
מחסור בחמצן, מה שמסוכן מאוד במיוחד לנשים בהריון, ולעובר, ולנשים הלוקחות
אמצעי מניעה: אירועי מוח ושיתוק, אירועי לב ועוד.

לא נדון בשאלה אם עישון מזיק לסביבה, כי כולם יודעים שעישון פסיבי של הנחשף
יום יום לעישון מעלה את הסיכון לחלות בסרטן ב-40%.

לא נדון בשאלה אם עישון גורם למות, כי כולם יודעים שבמדינת ישראל מתים כל
שנה 8600 אנשים מעישון – פי 23 מתאונות דרכים – ומתוכם 1000 מעישון סביל.
במשך שנה אחת מתים מעישון, יותר מאשר נהרגו ממלחמות ומטרור גם יחד במשך
חמישים שנים אחרונות.

לא נדון אם עישון גורם מחלות, כי כולם מכירים את הרשימה: דלקת סימפונות,
נפחת, סרטן הפה והושת והשפתיים והקיבה והדם והשלפוחית, יתר לחץ דם, מחלות
לב, התקפי לב, שבץ מוחי.

אבל נדון בשאלה אם אפשר להיגמל מעישון. התשובה היא כן. והסיבה היא שאין דבר
העומד בפני הרצון (יש אמירה דומה בספר הזוהר ב קסב) ואין דבר העומד בפני
התשובה (רמב"ם תשובה ג יד).

אבל אפשר לעזור לרצון על ידי תרופות רשמיות ומורשות, הנמכרות בבית מרקחת
בלי מרשם, הניתנות בצורה של סוכריות או גומי לעיסה או מדבקה. התרופות האלה
פועלות בזכות שלושה דברים.

א. הן משחררות ניקוטין כל הזמן לאט לאט, כך שהאדם אינו מרגיש מחסור.

ב. הן לא מייצרות זפת או CO.

ג. מורידים את הניקוטין לאט לאט בהדרגה.

בנוסף לכך, אפשר להיעזר בקבוצות תמיכה לגמילה מעישון.

אז אנא, הפסק לעשן, לטובתך ולטובת בני משפחתך, וכל הרשעה כעשן תכלה. ומהר
מאוד, חשים יותר טוב.

והכי טוב, אל תתחיל לעשן.

- פורסם בשאילת שלמה 571

