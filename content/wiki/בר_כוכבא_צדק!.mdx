---
title: "בר כוכבא צדק!"
type: "מאמר"
---

## בר כוכבא צדק!

כלל לא ברור הקשר בין ל"ג בעומר ובר כוכבא אך העם מצא הזדמנות להביע הכרה
טובה לגיבור הלאומי שלנו באותו יום. ובזה העם צודק ולא כל מיני מלומדים אשר
נהנים מידי שנה בשנה להוציא עליו דיבה. ולכן ראשית כל נוכל לומר עליהם שהם
משעממים ואם כל כך גדלה תאוותם להיות כפוי טובה ומשפריצים רפש, אולי בכל
זאת יגוונו. הם גם מצרפים להשמצה שלהם את רבי עקיבא אותו הם מכנים משיחי
הוזה, ובכך זה כבר יותר חמור, כי המבזה תלמיד חכם, דינו כאפיקורוס, קל
וחומר אחד מגדולי עולם.

נכון שמרד בר כוכבא לא הצליח, נכון שהוא הביא חורבן, נכון שנחרבו מאות
ישובים, נכון שנפלו בקרב מאות אלפי יהודים. אבל השקפת עולם אינה נבנית על
עובדות לבדן אלא על פירושן. גם אנשי המדע יודעים היטב שאין עובדה עירומה
אלא עובדה מצורפת עם היחס של הצופה. קל וחומר בהיסטוריה.

אם כן רבנו הגדול הרמב"ם שידע היטב מה שאותם מוציאי דיבה יודעים והרבה
יותר, והוא הפוסק הראשי שלנו בהלכות מלכים ומלחמותיהם, קובע את מרד בר
כוכבא כדגם לאימוץ בכל חזון משיחי (הלכות מלכים ומלחמותיהם יא ג).

נכון שמרד בר כוכבא נכשל אבל האם ההצלחה היא אמת המדה של האמת?! האם הפכנו
לפרגמטיסטים?! יש רמאים שמתעשרים וישרים שהם עניים – האם מכך נסיק מסקנה
מוסרית?! יש בעולם 2 מיליארד נוצרים, מיליארד וחצי מוסלמים ו13 מיליון
יהודים – אז מה? ד' ברא את אדם הראשון והוא חטא – אז ד' חלילה טעה? רבונו
של עולם נתן את התורה וקרה מעשה העגל – אז מתן תורה היה טעות?

מבחינה הלכתית פותחים במלחמת עצמאות גם אם לא בטוח שננצח, העיקר שיהיה
סיכוי לנצח. כותב הפוסק הגדול של ימינו בענייני צבא ומלחמה הגאון רב שלמה
גורן: "למלחמת מצוה אין אחוז האבידות המשוערות מראש יכול למנוע את יציאתם
של ישראל למלחמה, אלא כל שסיכויי הנצחון הם לצידנו חייבים מן התורה לצאת
למלחמה, בלא התחשבות עם מספר האבידות בנפש העלול לעלות לנו הנצחון" (תורת
המועדים 179 במאמר "מלחמת החשמונאים לאור ההלכה"). וכי בצאתנו למלחמת
החשמונאים היינו בטוחים שננצח? - לא. יהודי מכבי לא היה בטוח. קרא בספר
החשמונאים איך הוא אומר שנצחון לא בטוח אבל עלינו למלא את חובתנו לשיחרור
מעול זרים.

וייאמר במאמר המוסגר האם כשמסרנו את נפשנו לאורך כל הדורות ונהרגנו על
קידוש השם, האם גם בזה טעינו לדעת אותם פרגמטיסטים? האם היינו חייבים
להשתמד לאלילות או להתנצר חלילה? אלא התכונה הראשית למי שרוצה ללמוד
היסטוריוסופיה ולא רק תיאור עובדות הוא להתאזר בסבלנות היסטורית ולדעת
שלפעמים זורעים אבל קוצרים לאחר זמן רב. הזורעים בדמעה ברנה יקצורו.

גם כדאי להם לאותם מבזים ללמוד את ההיסטוריה של מלחמת השחרור ולהיזכר שגם
אז כלל לא היינו בטוחים שננצח. אבל יצאנו לקרב ובחסדי ד' ניצחנו. וב"ה יש
לנו מדינה, והמדינה הזאת חייבת גם לבר כוכבא. כך כותב מרן הרב קוק במכתבו
לבני עקיבא: "מדת רבי עקיבא המיוחדה, שהיא מתעוררת עכשיו בזמן צמיחת
הישועה, להיות לנו לאור עולם, התלהבות ומסירות לחזק כל חזון של גאולה ותחיה
לישראל וארצו. ודוקא מפני שהחזון בשעתו נכשל, ובר כוכבא נפל ועמו נפל ישראל
בבחינת חירותו הלאומית, בטוחים אנו כי תורת אמת אשר בפה קדוש יבוא תור לה,
והתור הזה הולך ובא, ולא תקום פעמים צרה, ולא לחנם לחם ישראל מלחמת קיומו
ונצחו עד דור אחרון ועד כלל" (מאמרי הראיה 203-202).

מי שאינו מעריך את מרד בר כוכבא ספק אם פעם אחת אמר ברכת המזון בכוונה,
שהרי מבואר בגמרא שהברכה הרביעית הטוב והמטיב נתקנה על הנס האלקי ביחס
לגופות של הנופלים בקרב, כלומר אישור אלקי שדרכם היתה נכונה, שהרי אותו נס
שגופות נשארות שלמות אין ד' עושה אלא לצדיקים. אכן מרן הרב קוק מסביר
שהברכה הזאת תוקנת כדי שאמונת הגאולה תישאר חיה בלבבנו לאורך כל גלויותנו
(ברכות מח א. עין איה שם. עולת הראיה א שסו).

בר כוכבא נפל אבל רוחו לא נפל וגם בזכות רוחו אנחנו כאן במדינתנו המחודשת.

- פורסם בשאילת שלמה 336

