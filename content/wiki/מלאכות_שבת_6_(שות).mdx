---
title: "מלאכות שבת 6 (שו\"ת)"
type: "שו\"ת"
---

\[מקורות ע"י הרב מרדכי ציון\]

**תלושי מזון בשבת**

ש: מותר לקנות ביום חול תלושים שתמורתם אפשר לקבל משקאות בשבת?

ת: כן. שמירת שבת כהלכתה (פ' כט טו עמ' תכו – מ"צ).

**בישול בזכוכית מגדלת**

ש: מותר לבשל בשר בשבת בעזרת זכוכית מגדלת?

ת: יש אומרים שזה אסור מדרבנן משום תולדות חמה כי הזכוכית מרכזת קרני השמש
ויש אומרים שזה חמה ומותר כי קרני השמש הן שמבשלות. ילקוט יוסף (ד שבת ג
עמ' קנט - מ"צ).

**אוהל בשבת**

ש: מותר לילדים לשים בשבת שמיכה על כסאות כגג?

ת: לא. אוהל (שש"כ כד ב, ה – מ"צ).

**אור מקרר בשבת**

ש: אם שכחו אור במקרר בשבת, אפשר לפתוח כי זה דבר שאינו מתכוון ופסיק רישא
דלא ניחא ליה?

ת: זה נקרא דבר שמתכוון כי זו הדרך להדלקת האור בפנים (וכן בספר מנוחת אהבה
ב כז-ל – מ"צ). וגם פסיק רישא דלא ניחא ליה אסור.

**משקפיים מחליפות צבע בשבת**

ש: האם מותר לחבוש בשבת משקפיים מחליפות צבע בשמש?

ת: כן. כתב בפסקי תשובות (שכ אות יא) "משקפיים שצבע זכוכיותיו משתנות
כשעובר ממקום מוצל לשמש ולהיפך – מותר להשתמש בו, דהא דאמרינן שבצבע שאינו
מתקיים פטור אבל אסור, היינו כשעושה איזה פעולה בצביעה בחומרים וכדומה, אבל
משקפיים אלו לא נשתנה בהם שום שינוי בעצם שיגרמו שינוי הצבע, אלא הרכבן
הכימי עשוי בצורה שמשנים צבען נגד אור וחושך, והרי זה דומה לעומד נגד מראה
שמשתקפת משם בבואתו דודאי אין בזה איסור כיון שלא נעשה שום שינוי בעצם
המראה" עכ"ל. כלומר, אין זה צובע שאסרה תורה. וגם לא מתקיים. וגם גרמא
(עיין שמירת שבת כהלכתה מהדורה שלישית יח יח הערה ע. ודלא כהגרי"ש אלישב
שחולק וכותב: משקפיים בעלי עדשות כאלו, שכאשר מגיעות לשמש משתנה צבעם
לכהות, איני יודע סברא להתיר כיון שיש כאן ממש צבע שמתהפך, וההוכחה לכך היא
שמתי שנמצאים בפנים, הוא נשאר צבוע עד שחוזר להיות בהיר. אשרי איש ח"ב עמ'
שלט. וכן הג"ר אלישיב אוסר כפית שמשתנה צבעה. וישמע משה קל – מ"צ).

**פעמונים לספר תורה**

ש: האם מותר שיהיו בשבת פעמונים לספר תורה, עצי החיים והטס, הרי משמיעים
קול, ועיין מ"ב שלח סק"ו ושמירת שבת כהלכתה כח מה?

ת: בימינו מותר כי אין זה כדי להשמיע קול, ובקושי שומעים, אלא לנוי. שבט
הלוי א סא. פס"ת שלח ב.

**סימניה בדף בשבת**

ש: האם מותר לקפל פינת עמוד של ספר כדי לסמן ולמצוא, או אסור משום תיקון
כלי?

ת: אין בזה תיקון כלי, הספר לא מתוקן יותר עקב זה, אלא זה אמצעי עזר לנו
(וכן פסק הגרש"ז אוירבך. מנחת שלמה ים ח"ב סו ב – מ"צ).

