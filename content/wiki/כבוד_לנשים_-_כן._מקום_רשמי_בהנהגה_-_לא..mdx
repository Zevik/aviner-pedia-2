---
title: "כבוד לנשים - כן. מקום רשמי בהנהגה - לא."
type: "מאמר"
---

## כבוד לנשים – כן, תפקיד רשמי בהנהגה – לא

\[ראיון באתר "סרוגים"\]

דעת הרב על ההצהרות של ארגון חדש 'בית הלל', שהוא חוג של רבנים ותלמידות
חכמים, שבא להשמיע קול צלול בשאלות תורניות.

הרבנים האלה ודאי יראי שמים וזו זכותם לברר דברים ולפרסמם, בעיקר בדברים
ששנויים במחלוקת תורנית.

זה טוב שהם רוצים לפרסם את דעתם בצורה מנומסת. אני רק מקווה שהם יוציאו
פסקים מנומקים ולא רק הצהרות. זה טוב שאומרים דעות שונות, מי שלא יסכים
יכול לחלוק עליהם ולהביע את דעתו, אבל חשוב שכל הטיעונים ההלכתיים יהיו
מנומקים." אומר הרב.

לגבי ה"אני מאמין" שהם פרסמו, יש כמה דברים שלא חייבים להסכים עליהם, למשל
האמירה שהם "הגוף הרבני הראשון שפותח את שורותיו בפני נשים".

צריך להבין שבקשר לכבוד האישה, כל הרבנים בלי יוצא מהכלל, כולל הרבנים
החרדים, דואגים לנשים ומקדישים לילות כימים לטיפול בסוגיות הקשורות לנשים.
כל הרבנים מתייחסים אליהן בכבוד.

לגבי שיתוף נשים בהנהגה, אנחנו הולכים על פי השיטה של מרן הרב קוק, שבשני
מאמרים שלו לגבי זכות בחירה לנשים, אומר שהשפעת הנשים על ההנהגה, צריכה
להיות לא בתפיסה מקום בולט בחברה אלא בצניעות ומאחורי הקלעים. עירוב נשים
וגברים זה דבר לא טוב.

כתב מרן הרב קוק: "בתורה בנביאים ובכתובים, בהלכה ובאגדה, הננו שומעים קול
אחד, שחובת עבודת הצבור הקבועה מוטלת היא על הגברים שהאיש דרכו לכבש ואין
האשה דרכה לכבש, ושתפקידים של משרה, של משפט ושל עדות, אינם שייכים לה, וכל
כבודה היא פנימה" (עיין מאמרי הראיה 194-189).

אנו אומרים תמיד: כבוד הנשים – כן, השפעת הנשים – כן, תפקיד רשמי בהנהגה –
לא, ערבוב – לא.

ביחס שלהם לדמוקרטיה, לא כולם מסכימים שדמוקרטיה זה האידיאל העליון, אבל
לפי המציאות העכשווית זה אפשרי, אבל כמובן כל עוד היא לא סותרת את התורה.

ודאי שצריך יחס של כבוד כלפי הנוכרים, אבל כמובן שצריך לדעת שהארץ הזאת היא
שלנו ולא של הנכרים, גם הפתיחות המבוקרת כלפי העולם זה ודאי טוב, וברור
שאמות המידה של הביקורת הם לפי התורה.

אם הם רוצים להביע בשם 'בית הלל' כי הם לא סוברים חומרות יתרות, אז הם ודאי
צודקים, שהרי יש לנהוג על פי מידת היושר ולא לכפות חומרות על האומה.

אבל יש לזכור שבעקבות הרמח"ל במסילת ישרים במידת הנקיות, יש דינים גמורים
שנחשבים בטעות כחומרות כגון: לשון הרע, גזל בצורה של מוסר כלכלי ירוד וכן
חוסר מרחק מספיק בין גברים ונשים.

זהו גוף חשוב ואנחנו מברכים אותו בהצלחה ומקווים שיביאו ברכה על עם ישראל.

- 

נלקח משאילת שלמה 214

