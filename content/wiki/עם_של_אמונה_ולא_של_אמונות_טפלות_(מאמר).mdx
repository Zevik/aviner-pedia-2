---
title: "עם של אמונה ולא של אמונות טפלות (מאמר)"
type: "מאמר"
---

**שאלה:** כולם יודעים על כל מיני אמונות טפלות כגון שחתול שחור שחוצה
בכביש לפני הולך רגל גורם למזל רע ושלעבור מתחת לסולם גורם לאדם לא לגדול.
חיפשנו מישהו שמבין בעניינים האלה, ומצאנו את הרב שלמה אבינר, שכתב
אנציקלופדיה לאמונה טפלות.

**תשובה:** נכון. זה נקרא 'נר לאישון לילה'.

**שאלה:** למה פנית לכתוב ספר על אמונות תפלות? מה ריתק אותך בעניין הזה?

**תשובה:** הוא לא ריתק אותי אלא הוא דבר נצרך בגלל הסיבות שציינת, כי
לצערנו אנשים רבים שקועים באמונות טפלות, אלפים אלפים אמונות טפלות. כמובן
אי אפשר לתאר את הנזק שזה גורם.

**שאלה:** איזה נזק? בעיני, זה דווקא דבר חינני.

**תשובה:** אולי זה דבר חינני אבל זה גורם נזק מעשי ונזק חינוכי. אדם במקום
לפתור בעיות בצורה אמיתית עסוק בהבלים, מה שנקרא 'המנטליות המגית'. כך היה
נוהג אדם פרימיטיבי , אין לנו טענות אליו, אבל עכשיו אנחנו לא פרימיטיביים.
אם אדם חולה הוא צריך ללכת לרופא, אחרת הוא ישלם על זה ביוקר. אם אין לאדם
פרנסה, הוא צריך לעבוד והוא צריך לעבוד קשה, אחרת הוא ישלם על זה ביוקר. זה
נזק מעשי.ויש גם נזק חינוכי. הדבר הכי חשוב לאדם, כידוע, זה השכל. הרמב"ם
אומר במורה נבוכים שצלם אלהים שבאדם זה השכל. ואם הוא מאבד את השכל, הוא
מאבד את עיקר מעלתו.

**שאלה:** יש סגולות רבות שקשורות למקצעות מסויימים,כגון ששמעתי פעם שימיים
חושבים שזה מזל טוב להחזיק חתול ג'ינג'י מנומר בספינה. איפה המקור של
האמונות הטפלות, הן עתיקות או המצאות של העידן החדש?

**תשובה:** יש עתיקות ויש חדשות. אם אתה רואה אמונה תפלה קשורה לספרדים ולא
לאשכנזים סימן שמקורה באיסלם. ואם היא קשורה לאשכנזים ולא לספרדים סימן
שמקורה בנצרות. ואם זו אמונה טפלה הקשורה לספרדים ולאשכנזים סימן שזו אמונה
טפלה אלילית קדומה. למשל, לנקוש על עץ.אצל הנוצרים זה קשור לצלב, אבל
הקדומים עבדו עבודה זרה לאשרה, לעצים. פעם אחת אפילו פגשתי עובד אלילים
שעדיין עובד לעצים.

**שאלה:** אולי הרב יודע מה המקור של החתול השחור?

**תשובה:** זה אנחנו יודעים. קודם כל, צריך לדעת שחתול הוא טורף גדול מאוד.
הוא חמוד מאוד אבל הוא טורף על ימין ועל שמאל.רק בארצות הברית הוא טורף בכל
שנה 2.5 מיליוןבעלי חיים, אבל משום שהוא חמוד סולחים לו. זה מה שנקרא
"סינדרום במבי". החתול הולך בחושך, העיניים שלו נוצצות וזה מפחיד, והוא גם
שחור, לכן אומרים שהוא ודאי שטני. בימות הביניים החליטו שהשטן שוכן בו, אז
רצחו המון חתולים, עקב זה התרבו עכברים, עקב זה התרבו הדבר השחור שהרג בין
חצי לרבע אירופה, וכמובן האשימו אותנו היהודים, כי אנחנו נפגענו פחות בגלל
נקיות...

**שאלה:** הרב יודע למה כש-13 לחודש חל ביום שישי זה מזל רע?

**תשובה:** היו לישו הנוצרי 13 תלמידים ואחד מהם בגד בו, אז החליטו שהמספר
13 הוא מספר רע.

**שאלה:** אני גר ברמת גן הנאור וברחוב שלי אין מספר 13!

**תשובה:** יש רחובות שאין מספר 13, יש בניינים שאין קומה 13. אדם עסוק
בהבלים במקום דברים רציניים. אגב, היה נשיא ארצות הברית שנפגש באסטרולוגית
והחליט על פי מה שאמרה.הנך רואה שאפילו אנשים רציניים עוסקים באמונות
טפלות!

**שאלה:** מה הסיפור עם לעבור מתחת לסולם?

**תשובה:** אם הסולם לא יציב, האדם שעליו יכול ליפול והעובר יכול להיפגע .
זה מובן מאיליו. השאר – שטויות. בספר שלי, יש שני סוגים של אמונות טפלות,
יש אמונות הקשורות לדת ולכן צריך לבדוק מה הדת אומרת על זה, ויש אמונות
מדעיות טפלות ולכן צריך לבדוק מה המדע אומר על זה.

**שאלה:** בסיכום, מה עם דבר האהוב אצל ישראלים לשים חמסה על יד הדלת. זה
אמונה טפלה או איקון מסורתי?

**תשובה:** זו אמונה שמקורה מוסלמי, כי המספר חמש חשוב. יש סיפור, איני
יודע אם הוא אמיתי או לא על אחד הפיזיקאיים המפורסמים בעולם, שהיתה לו פרסה
של סוס תלויה במשרד שלו. אמרו לו: כבוד הפרופסור מאמין בשטויות כאלה?! אמר:
ודאי שאני לא מאמין אבל אומרים שזה עוזר גם למי שלא מאמין...

**שאלה:** כבוד הרב, אני מבין שאתה לא מאמין באמונות טפלות, מה הרב כן
מאמין?

**תשובה:** אני מאמין בהקב"ה, אני מאמין בעם ישראל, אני מאמין בתורת ישראל,
אני מאמין בארץ ישראל. ואני מאמין בטוב, במוסר ובצדק.

==

==

