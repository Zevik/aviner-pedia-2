---
title: "שו\"ת שירות לאומי (מאמר)"
type: "מאמר"
---

ש: האם יש מצוה ללכת לשירות לאומי?

ת: ודאי. גמילות חסד. יש אופנים שונים של חסד לפי הנסיבות. עיין רמב"ם
הלכות אבל. יש במדינתנו אנשים רבים הזקוקים לחסד.

ש: מה החסד בשירות לאומי במשטרה או בבתי משפט?

ת: אין בזה חסד, רק חסכון כסף, לכן לא שייך. וממילא אין זה צנוע.

ש: יש רבנים חרדים שאוסרים שירות לאומי.

ת: גם הם צודקים, כי יש מקומות אסורים ויש מקומות של מצוה. אין ללכת אלא
למקום בו יש אישור של רב, קל וחומר מהכשר על מזון.

ש: מה עדיף, שירות לאומי או מדרשה?

ת: שניהם חשובים. אין חובה ללמוד במדרשה, אך יש בנות שעבורם זה חשוב מאוד.

ש: מה עדיף, קודם מדרשה, או קודם שירות לאומי?

ת: קודם מדרשה, כי אז בהיותה חמושה בעוז של תורה, היא יכולה לתרום יותר.

ש: שירות לאומי דוחה את הכל בשנה, גם לימודים, גם נישואים.

ת: שנה אין זה הרבה. צריך לעשות חסד. החיים ארוכים. וד' יאריך שנותיך.

ש: האם מותר לעשות שירות לאומי בבית ספר?

ת: או בית ספר בנות או בית ספר לבנים קטנים, כגון עד גיל תשע.

ש: מותר עם בנים בגיל תיכון?

ת: ודאי לא. יש להתרחק מאוד גברים ונשים. והם כבר גדולים. אין עושים מצוה
על ידי עבירה. מצוה הבאה בעבירה.

ש: אז מה יהיה איתם?

ת: אין זו אחריותנו. אנו עושים מה שאנו מצווים ומותרים. השאר, זהו חשבונו
של רבונו של עולם.

ש: חילוניות הולכות לצבא שנתיים, אז למה שדתיות לא יעשו שירות לאומי
שנתיים?

ת: שירות לאומי אינו במקום שירות צבאי. גיוס בנות הוא עבירה חמורה ואין
צורך בתחליף לעבירה. אלא שירות לאומי הוא מצוה של חסד.

ש: כיצד בוחרים שירות לאומי?

ת: על פי הנטיה, הכשרון והצורך שם.

ש: מדוע לא ללכת לצבא?

ת: כי הוא מעורב. חייבים להתרחק מאוד מאוד כנ"ל.

ש: ואם בת מחפשת דבר שתרגיש משמעותית?

ת: לא קובעים מה משמעותי על פי הרגש, אלא להיפך, כאשר דבר הוא מצוה ומותר,
הוא משמעותי, לכן הוא מרגש. זה נקרא שמחה של מצוה, רמב"ם סוף הלכות סוכה
ולולב.

ש: האם צריך להפריש מעשר כספים מדמי כיס של שירות לאומי?

ת: כפי היכולת של הבת.

ש: אם לא נעים לי בשירות לאומי, האם לעבור מקום?

ת: יש לעשות חסד גם אם אינו נעים. עצם עשיית החסד היא נעימה.

ש: האם לטפל בבנות עם בעיות נפשיות, כי בת השירות עצמה עלולה להיפגע?

ת: צריך ליווי והדרכה. אם לא, לא ללכת.

ש: שמעתי שהמדינה מפסידה כסף על שירות לאומי, כלומר מממנת יותר מן הרווח?

ת: מעולה. אשרינו שמדינתנו מממנת חסד.

- פורסם בשאילת שלמה 522

