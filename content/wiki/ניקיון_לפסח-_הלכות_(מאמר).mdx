---
title: "ניקיון לפסח- הלכות (מאמר)"
type: "מאמר"
---

## מה לנקות לפסח? (א)

(מתוך שיעור לנשים על חינוך ילדים לקראת פסח)

**מי שנוסע לפסח**

מי שנוסע לפסח ויעדר מן הבית, אפשר להקל ולא לנקות כלל. מוכרים את כל החמץ
שבבית עם כל הפירורים. אי אפשר למכור פירורים לבדם, אין לזה ערך הלכתי, אך
אפשר למכור את המזון שבארון, כולל הלכלוך שבו. כמו כן, אפשר להכליל את כל
החמץ שבדירה במכירה, ואין צורך לנקות דבר, אבל אם מישהו יתארח צריך לנקות
את החדרים שישתמש בהם. את שאר החדרים שאינם בשימוש יש לסגור בנייר דבק,
ולמכור את כל תכולת החמץ שבהם.

נותרה השאלה היכן יקיים את מצוות בדיקת חמץ כדי שלא יפסיד אותה. אם יגיע
בליל י"ד למקום שבו מיועד להיות, יעשה שם בדיקת חמץ, אבל אם מגיע בבוקר,
ינקה היטב ויבדוק חדר קל, לדוגמה חדר כניסה של ביתו ולא ימכור את החמץ שבו.
כמובן, גם במקום שבו הוא מתארח, יבדוק בברכה אם טרם נעשה הדבר.

**חמץ פחות מכזית**

על חמץ פחות מכזית, אין עוברים על "בל יראה ובל ימצא" (עיין שו"ת אגרות משה
או"ח ח"א סי' קמה. ומה שכתב המשנה ברורה \[תמא שער הציון אות ו\] שמשהו חמץ
בעין חל עליו איסור חמץ שעבר עליו הפסח, הנה אם נכלל במכירת חמץ, ודאי שפיר
דמי, ועיין "חזון איש" או"ח קיז ס"ק טו, ועיין משנה ברורה תמ"ב ס"ק לג).
כזית - 27 סמ"ק (קובייה של 3 סמ"ק). פחות מזה ודאי אסור לאכול, אבל אין
עוברים על "בל יראה ובל ימצא". בדרך כלל בחדרים אין חתיכות גדולות של חמץ,
אלא אם כן ילד טייל עם כריך או ביסקוויטים ופיזר. אם זה חדר שבו אין
מטיילים עם מזון - אין צורך לנקות כלל.

אגב, מסיבה זו, ביחס למנהג להחביא פתיתי לחם לפני בדיקת חמץ, יש להקפיד
שיהיו פחות מכזית, כך שאם לא ימצא אותם, לא יצטרך לטרוח הרבה לחזר אחריהם,
ויסמוך על ביטול חמץ שמבטל אחר הבדיקה (שו"ת יחוה דעת ח"ה קמט).

**בדיקת חמץ**

בדיקת חמץ - רק במקום שיש חמץ. בחדרים שיש חשש שילדים נכנסו - צריך לבדוק
רק במקומות שיש סבירות שהכניסו חמץ. מאחורי ספרים ודאי לא דחפו, וכן בתוך
הספרים - אין כזית חמץ. יש שמים ספרים במרפסת שתעלעל בהם הרוח, אבל אין זה
די, אם יש חמץ בפנים צריך לבדוק דף דף. אך כאמור, אפשר להקל ולא לנקות כלל.
כל אחד מכיר את מנהגי ילדיו. יש להציץ ולפתוח פה ושם.

לגבי פירורים בפינות הבית: א. אינם כזית. ב. נפסלו לאכילת כלב.

אם יש לחם מאחורי ארון במקום לא נגיש, לא יגיעו אליו בפסח והוא כמו קבור,
כמו אבנים שאין צורך לחפש תחתיהן, או תחת יסודות הבית, שאף אחד לא יוציא
חמץ משם. אגב, יש להתחיל בדיקת חמץ במקום שבו השתמשו בחמץ, כדי שהברכה תחול
בו.

**חינוך ילדים**

אם רוצים לנקות ניקוי יסודי, אפשר, אבל לא דווקא לפני פסח. חופש פסח הוא
בשביל לטייל, לשחק עם הילדים, לשמוח, לרקוד, להכין סיפורים להגדת ליל פסח.
כל השנה האישה עובדת קשה. בחופש היא יכולה לצאת לבלות עם חברות. העיקר
להגיע לליל הסדר נינוחים כדי לערוך סדר יפה ולרומם את הילדים. אם אישה רוצה
לעבוד קשה - שיערב לה, אך חינוכית אין זה טוב. עליה להיות פנויה כדי לשחק
עם הילדים. יצאנו מעבדות מצרים לא כדי להיכנס לעבדות עצמנו. אין לנו דבר
נגד ניקיון הבית, אך יש לפרוס אותו למשך השנה, כל כמה חודשים - חדר. לא עתה
הזמן למבצעים, לנקות הכול ולסדר הכול, ואז כשמגיע ליל הסדר, עדיין יש אי
סדר גדול ועבודות שיפוץ שטרם הושלמו.

אם אישה שמחה בייסורין - זה ניתן, זה מנכה מייסורי גיהינום, כל סבל שסובלים
פה בעולם הזה - מוריד מסבל הגיהינום. מי שרוצה בכך, זה לגיטימי, אך לא לפני
פסח. חודש ניסן הוא חודש שמח.

**עזרת הבעל**

האם הבעל צריך לעזור לאשתו? - לא הבעל צריך לעזור לאשתו, ולא האישה לבעלה,
אלא שניהם יחד צריכים לנקות, כיוון שהבית משותף, וגם החיים משותפים.

**בגדי ילדים**

אולי יש ביסקוויטים בכיסים או שקדי מרק. יש לבדוק גם פירורים, כיוון שהילד
עלול להכניס את ידו לכיס ולאכול. בגדי חורף די לסגור בארון, שהרי הוא לא
ילבש אותם, רק את בגדי העונה יש לנקות. כביסה במכונה לא מועילה כי יכול
להישאר חמץ שיהיה ראוי לאכילה גם לאחר הכביסה.

**צעצועים**

משחקים מפלסטיק אפשר לטבול בחומר חריף, הכי טוב לסגור בקרטון ולקנות לפסח
כמה משחקים. אם הם על מדפים - שמים ניילון וסוגרים. ממילא בפסח אין הרבה
זמן, בחול המועד יוצאים לטייל. על פי רוב כאשר מנקים, גם ממיינים ומסדרים -
זו עבודה שאין לה סוף. מה גם שעל פי רוב ילד נעול על איזה משחק, אז את
המשחק הזה ננקה. גם יש לקנות לו משחק מתנה לחג.

**ארון אמבטיה**

שם יש כל מיני משחות ותכשירים. יתכן שיש שם חמץ, כמו משחת שיניים, משחות
שפתיים ותכשירים שונים שעשויים מעמילן חיטה וכן בשמים מאלכוהול חיטה. חבל
לנקות: מדביקים, סוגרים וכוללים במכירת חמץ.

**ספות**

צריך לבדוק בין הכריות. זו חוויה מעניינת למצוא דברים אבודים.

**ספרים**

אין צורך לנקות, רק לא לשים על שולחן האכילה. מנהג פשוט שאין בודקים בספרים
פירורי חמץ שנשארו שם, אלא סומכים על הביטול (הגדה חזון עובדיה עמ' כא). יש
לנקות את הספרים שרוצה ללמוד בהם בפסח על השולחן, או יקנה כמה ספרים לפסח.

**חדר אוכל**

לא צריך לנקות הכל אלא במקום שאוכלים, כלומר שולחן.

**כסאות** - אם הם נקיים - אין צורך לנקות. אם ילדים משליכים דייסה על
הכיסא ולא נראה נקי, לנקות עם מטלית רטובה.

**שולחן** - צריך להכשיר. ישנן שתי אפשרויות:

א. על ידי ששופכים מים רותחים. על פי רוב לא שמים שם סירים רותחים, ועל כן
אין צורך בקומקום רותח המחובר לחשמל.

ב. לכסות - ואז אין צורך לנקות - יכסה עם שעוונית יסוד, וישים עליה עוד
מפה, עוד ניילון, עוד מפה - שיהיה עבה ומוגן.

**כיסא תינוקות**

אם כולו מפלסטיק אפשר להטביל בגיגית עם מים רותחים וחומר מנקה חריף
שעתיים-שלוש. אין צורך לפרק כי מה שיש בחורים ובסדקים נפסל לאכילת כלב, רק
לנקות עם מברשת קשה.

==

==

