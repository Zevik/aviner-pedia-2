---
title: "כנס נוצרי - היחס לנצרות (מאמר)"
type: "מאמר"
---

## כנס נוצרי (היחס לנצרות)

\[ראיין: הרב מרדכי ציון\]

ש: כיצד להתייחס לכנס הנוצרי הגדול שאמור להתקיים בחול המועד סוכות?

ת: אין כאן שאלה. ודאי שיש לבטלו. הרי נצרות היא עבודה זרה. אברהם אבינו
לחם נגד עבודה זרה, ואנחנו נכניס כאן עבודה זרה?!

ש: אבל הנוצרים טוענים שהם שייכים לאמונת היחוד?

ת: מה שהם טוענים אינו מעלה ואינו מוריד, או ליתר דיוק – מוריד. מי שמתפלל
לאל ובנוסף לכך ל"בנו" הוא עובד עבודה זרה.

ש: אולי הם אינם חושבים שבנו הוא ממש אל אלא שהוא סתם בן אדם?

ת: שתי תשובות. א. קודם כל, גם אל אדם אסור להתפלל, וגם למלאך אלא לד'
לבדו. ב. הם כן טוענים שהבן הוא אל. בהתחלה היו נוצרים שטענו שהוא פחות
מאל. אך בקונסיליום של ניקיאה (325 ,למנינם, כמובן), הוחלט שהוא אל "אל
מאל" וכולי. אלו שחלקו על כן, המכונים אריינים תלמידי אָרֶס נרדפו ונרצחו.
בסיכום ,זו עבודה זרה.

ש: בכנס שהתקיים בסוכות לפני שנה, נאם מיסיונר גדול וצעק: "ישו הוא לא
נוצרי, הוא יהודי"...

ת: בודאי שהוא נולד יהודי. אמנם אביו היה גוי אבל אימו היתה יהודיה. אבל כל
הנוצרים הראשונים היו יהודים. וכאשר לא הצליחו לנצר את עם ישראל, פנו
לגויים. אך אין זה משנה. הם עובדים לאדם-אל-יהודי-נוצרי, וזו עבודה זרה.

ש: ואם אי אפשר לבטל את הכנס מה לעשות?

ת: אז לפרסם ברבים שאסור לאף יהודי להגיע לשם. הנה אותו מיסיונר שהזכרת, אז
צעק באקסטזה לקהל שכלל גם יהודים: "אני רוצה שאנו נזכיר כאן הערב: ישו הוא
לא נוצרי, הוא יהודי, אנחנו הולכים אחר המשיח היהודי ישוע. הערב, באולם
הזה, יהודים וגויים כאחד נרים צעקת הללויה. אנחנו מאוחדים בזאת, ביחד אנו
צופים לביאתו של משיח". בקיצור, אירוע מיסיונרי מובהק. גם השנה אמור לעמוד
בראש הכנס מיסיונר גדול.

ש: והאם באמת הנוצרים מצליחים להעביר יהודים על דתם בארץ ישראל ולנצר אותם?

ת: כן לצערנו. יש בארץ כשמונת אלפים מיסיונרים במשרה מלאה ועוד כמה עשרות
אלפים במשרה חלקית. כחמש עשרה אלף יהודים התנצרו והם חברים בקהילות המכונות
"יהודים משיחיים". השם הזה "יהודי משיחי" הוא מסווה ליהודי שהתנצר. כל
הארגונים של יהודים משיחיים משתתפים בכנס, כאשר ארגון הגג הוא השגרירות
הנוצרית הבין לאומית ירושלים.

ש: הארגונים הנוצרים האוונגליסטים באמריקה טוענים שהם רוצים לתקן את העוול
ההיסטורי של שפיכות הדם היהודי לאורך הדורות על ידי נוצרים, ועתה הם
"נוצרים אוהבי ישראל", הרוצים לעזור לנו.

ת: נכון שהם אוהבים אותנו, כמו שהאדם בסעודה אוהב את הדג ורוצה לבלוע אותו.
כך הם רוצים לבלוע אותנו, ולהפוך אותנו בהדרגה לנוצרים. זה יותר גרוע מאשר
שפיכות דמים, רציחות, גרושים, עינויים, התנפלויות. גדול המחטיאו מן
ההורגו.כמו בסיפור של כיפה אדומה,הם זאב שמחופש לסבתא טובה. או במילים
אחרות: מבצע חיסול של עם ישראל עם הרדמה כללית, כלומר שמד. באותם כנסים הם
משתמשים בסממנים יהודים כדי להרדים אותנו: שופר, ארבעה מינים, טליתות וספרי
תורה.

ש: אבל האמנם כל האוונגליסטים הם מיסיונרים?

ת: זאת ישאל רק אדם שלא למד יוונית. תרגום המילה אוונגליסט הוא מיסיונר.

ש: אבל אנחנו עדיין זקוקים לשיתוף פעולה של אמריקה שהיא עם נוצרי.

ת: בודאי. שיתוף בפוליטיקה ובמסחר – כן, אבל שיתוף בתרבות ובדת – לא!

ש: ובסיכום?

ת: קריאת קודש של הרבנות הראשית לא להשתתף בכנס.

- פורסם בשאילת שלמה 408

