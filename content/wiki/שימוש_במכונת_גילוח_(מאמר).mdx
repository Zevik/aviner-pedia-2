---
title: "שימוש במכונת גילוח (מאמר)"
type: "מאמר"
---

## מותר להשתמש במכונת גילוח?

\[ראיין: הרב מרדכי ציון\]

ש: איך אני יכול לדעת אם מכונת גילוח היא כשרה?

ת: קודם כל ,יש לדעת שיש הבדל בין פאות הראש: "לא תקיפו פאת ראשכם" (ויקרא
יט כז), לבין פאות הזקן: "ולא תשחית פאת זקנך" (שם). פה כתוב לא להקיף ופה
כתוב לא להשחית.

ש: מה פירוש לא להקיף?

ת: עיין רש"י שם. במצח אין שערות וכן מאחורי האוזן אין שערות. הרצף הזה
נשבר על ידי פאת הראש. אם מורידים אותה, אז נוצר רצף בלי שערות, מה שנקרא
הקפה. אסור להוריד משם את השערות בכל דרך שתהיה.

ש: יש שמורידים את כל שעורות הראש כולל מקום הפאות?

ת: נפסק שזה אסור. איסור תורה. באשר לזקן בפסוק אחד כתוב: "לא תשחית" (שם).
ובפסוק אחר כתוב: "ופאת זקנם לא יגלחו" (ויקרא כא ה). מסבירים חז"ל שהאיסור
היא גילוח שיש בו השחתה .אבל גילוח בלי השחתה או השחתה בלי גילוח מותרים.

ש: מה זה גילוח בלי השחתה?

ת: מספריים, כי שערות נשארות, בגלל הסכין התחתון. לכן מותר לגזור את הזקן
במספרים ואפילו את הפאות ,כי נשארות שערות .בפאות הראש די באורך של 3.5 מ"מ
ויש אומרים 5 מ"מ.

ש: ומה זו השחתה בלי גילוח?

ת: מלקט, כלומר פינצטה. רהיטני שהוא מעצד. או בתשובת הנודע ביהודה, משחה.
אבל הוא מדגיש שאין להוריד את המשחה עם מקל עץ חד, כי הוא משחית את השערות
שהמשחה טרם השחיתה.

ש: אבל זה לא ממתכת?

ת: לא משנה. אסור להשחית גם במתכת, גם בעץ, גם באבן, גם בזכוכית ובימינו גם
בפלסטי. בימינו מוכרים משחה להורדת שערות עם מקל פלסטי חד. אסור להשתמש בו.
וגם לא במקל שמשתמשים בו רופאים כדי לבדוק גרון. לגבי מקל של קרטיב, יש
מחלוקת. הכי טוב להוריד עם מגבון. וכן יהיה מותר להוריד שערות הזקן עם
לייזר. כל אלה משחיתים אך לא מגלחים. תער גם מגלח גם משחית והוא אסור וכן
סכין גילוח.

ש: בסיכום עד כה?

ת: תער אסור בין בזקן בין בראש. מספריים מותרים בין בזקן בין בראש. משחה,
מלקט, רהיטני, לייזר, מותרים רק בזקן אבל לא בראש, כי בסוף הם גורמים
להקפה. ויש דבר שלהלכה הוא מותר בזקן ולא בראש, והוא מספריים כעין תער. יש
סכין תחתון אבל הסכין העליון די קרוב.

ש: לכאורה מכונת גילוח היא מספריים כעין תער?

ת: זאת המחלוקת. כאשר הופיעו מכונות הגילוח הראשונות, החפץ חיים פסק שדינם
כתער (ליקוטי הלכות מכות), וכן כמעט כל הפוסקים. הגרצ"פ פרנק פסק שאם לא
מצמידים לעור, אז מותר (מובא בשו"ת מנחת יצחק ד, קיג). אך זו דעת מיעוט. גם
הג"ר עובדיה יוסף נוטה לדעה זו. אבל זה היה במכונות הישנות. ככל שהמכונות
משתכללות, הבעיה יותר חמורה, כי הרשת דקה מאוד. וסיפר הרב הראשי לישראל,
הג"ר יצחק יוסף, שאביו הגר"ע אמר להם, כי אלמלא הגרצ"פ פרנק שהקל בזה, היה
מורה ובא להחמיר שלא להתגלח במכונה חשמלית, אחר שבתורה לא נאמר לא תגלח
בתער, אלא לא תשחית פאת זקנך, ובמכונות גילוח כיום משחיתות את השער לגמרי,
עוקרות אותו משורשו, ויש ספק דאורייתא שמא עובר על לאו דלא תשחית פאת זקנך
(ס' במחיצתו עמ' 68).

ש: כמה הרשת דקה?

ת: במכונת גילוח עם חריצים, 0.09-0.08 מ"מ. עם חורים, 0.05-0.04 מ"מ. לשם
השוואה עובי של דף בינוני הוא 0.1 מ"מ. סכין החיתוך מאוד קרוב לעור. קל
וחומר במכונות מסוג Lift and Cut, כאשר השערה נמשכת החוצה מן הגומה שלה
לתוך החור של הרשת ונחתכת סמוך לעור ממש.

ש: יש פוסקים שמתירים מכונות גילוח?

ת: כן. אבל יש להם סברות מחודשות מאוד, כגון שתער חותך הרבה שערות בבת אחת
ומכונת הגילוח חותכת שערה שערה. או תער יכול להשחית כל שערות הגוף, ומכונת
גילוח רק שערות קצרות. או קובעים על פי הפעולה ולא על פי התוצאה. כל אלה
סברות מחודשות, וכאן מדובר באיסור חמור של תורה.

ש: חמשה איסורים של תורה, אחד על כל פאה.

ת: עשרה. כי המתגלח הוא גם "מקיף" וגם "ניקף".

ש: אז מה יעשה מי שרוצה להוריד זקן?

ת: או משחה או מכונות גילוח עם אישור בית-הדין המיוחד לענייני מכונות
גילוח, שכנראה יש שם מרחק בין הרשת לסכינו הגילוח.

ש: ובסיכום?

ת: לגדל זקן. כך היא שלמות הפנים של היהודי. בעבר תמיד יהודים הלכו עם זקן.

- 

פורסם בשאילת שלמה 429

