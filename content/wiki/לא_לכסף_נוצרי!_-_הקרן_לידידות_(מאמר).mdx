---
title: "לא לכסף נוצרי! - הקרן לידידות (מאמר)"
type: "מאמר"
---

## לא לכסף נוצרי!

יש להתנגד בחריפות גדולה לקבלת התרומות מהקרן לידידות נוצרית לקייטנות משרד
החינוך.

קודם כל, מדובר בקבלת כסף מנוצרים ,דבר שהוא אסור לחלוטין על פי ההלכה. אין
שום היתר לקבל את כסף זה ומדובר בקביעה פשוטה מאד. אגב על פי ההלכה ראוי גם
לא לקבל כסף בכלל מגויים ומי שמקבל כסף כזה מוגדר כאוכל דבר אחר, כלומר
חזיר. אולם מעבר לזאת, יש כאן ניסיון מתוחכם של ארגונים נוצריים, במסווה,
לקבל השפעה על עם ישראל. הם חודרים למשרד הרווחה ועכשיו גם למשרד החינוך
והכל במאור פנים. ברור שבשלב הראשון הכל נחמד, אבל בפועל המעמד הנפשי בנפש
של התנגדות לנצרות מתכהה, שהרי הם מוצגים כאנשים טובים. זה עיקר האינטרס
הראשוני שלהם לבטל את סלידתנו מהנצורות והנוצרים.

באופן הזה בתהליך ארוך יתחולל שינוי נרחב במדינה שיאפשר קליטה והשפעה של
העמדות שלהם ,שעיקרן ניצור עם ישראל .הרי הנוצרים סוברים שהם היהודים
האמיתיים. בעבר הם ניסו לנצר על ידי רצח, המרות בכפייה וגרושים. כיום הם
עושים זאת על ידי חיבוק שהוא כולו חניקה. כל גדולי הרבנים בעם ישראל פסקו
כנגד קבלת כספים מהקרן. הרב מרדכי אליהו, הרב אברהם שפירא, העדה החרדית,
חב"ד ושאר ישראל פסקו שאסור לקחת כסף מהקרן. כך גם פסקה הרבנות הראשית.
ולכן אסור לקחת מהם כסף.

מעבר לדברים אלו קבלת הכסף מהקרן היא הפיכת מדינת ישראל למדינת שנורר
ופגיעה בכבוד הלאומי של המדינה. התרומה שלהם היא פרומיל ממה שישראל משקיעה
בחינוך וברווחה. מדינת ישראל היא הצלחה ואסור להתחנן שארה"ב תשקיע בנו
נדבות. ארה"ב רואה בנו מודל מוצלח ולכן משקיעה בנו כסף. לעומת זאת הקרן
לידידות מציגה יהודים מסכנים, מדינת עולם שלישי ורעב והכל כדי לגייס כסף של
נוצרים עם לב טוב בארה"ב. עלינו לדחות בשאט נפש את ההצגה הזו ואת הכסף הזה.
עלינו להגיד להם נחרצות שאנו לא צריכים אותם ושיתנו את הכסף ל40 מיליון
אמריקנים רעבים.

- פורסם בשאילת שלמה 340

