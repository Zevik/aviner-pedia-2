---
title: "תנו לתינוק אוויר לנשימה- אהבה (מאמרים)"
type: "מאמר"
---

לכל אדם יש צורך בקשר, צורך להרגיש שהוא אהוב.

לא רק שיאהבו אותו אלא שיגלו אהבה כלפיו. כמובן לא די בגילוי אהבה, צריך
אהבה פנימית, והיא המקרינה בגילויי אהבה.

זה נכון לכל אדם, קל וחומר לילד וקל וחומר בן בנו של קל וחומר לתינוק. זה
חשוב עבורו יותר ממזון. זה ממש פיקוח נפש.

חסך אמהי גורם לנזקים קצרי תווך וארוכי טווח: תגובה מופרזת ללחץ, פגיעה
ביכולת הלימודית ובהתנהגות החברתית, היפראקטיביות, הפרעה ריכוז וקשב, חרדה,
עיכוב התפתחות. הקיצור, פוגע בשכל, ברגש, בחברתיות.

נכון שלפעמים התינוק מעצבן, מכביד, מנדנד, ובכל זאת אין לשדר לו שהוא
למטרד. עת לאהוב (קהלת ג ח). לאהוב ללא תנאי. זה הפק"ל.

כך לימדנו רבנו הרב צבי יהודה שראשית החינוך הוא מה שכתוב בגמרא: "תינוק
יונק משדי אמו" (ברכות ג א). כלומר קשר, קשר קרוב.

נזכור שברחם אמו, העובר נמצא בגן עדן. ופתאום הוא מגורש מגן עדן לעולם
מוזר, עויין, מנוכר, עם כל מיני יצורים ותופעות מפחידות. וסוף סוף הוא יונק
מאמו. לחלב יש טעם גן עדן, לקרבת הגוף יש טעם גן עדן. הוא חוזר לגן עדן.

עוד אומרים לנו חז"ל ש"דוד דר בחמישה עולמות ואמר שירה... ינק משדי אמו
ונסתכל בדדיה ואמר שירה" (ברכות י א).

זה הכלל, גילויי אהבה: מבט מופנה לתינוק וקשר עין, קול אמהי ואפילו שירה,
מגע של חיבה – חיבוק, נשיקה, ליטוף.

כמובן, זה לא נאמר רק באמא, אלא גם באבא, וכן כל דמות שבאה בקשר עם התינוק.

ב"ה, ד' סידר שהתינוק הוא חמוד, לכן יש חשק לחבקו ולנשקו.

ומעשה שארגנו סוף שבוע למטפלות תינוקות, כאשר השולחנות היו גבוהות שני מטר,
הכסאות מטר, אכלו בקערות בעזרת מצקת - לרמוז להן: כך מרגיש התינוק בעולם של
מבוגרים.

ומעשה בסטודנט בחינוך שהיה צריך לעשות עבודה על ילדים עם קשיי למידה. במקום
לערוך מחקר עכשווי, הוא חיפש מחקר שנעשה לפני עשרים שנה, ובדק מה קרה לאותם
הילדים. למרבה הפלא כולם יצאו מוצלחים בקנה מידה של אותה מדינה: רופאים,
עורכי דין, וכדומה. ראיין אותם ושאל לסיבת הצלחתם. כולם השיבו שזה בזכות
מורה פלונית. הצליח לאתר אותה מורה ושאל אותה איך הצליחה. פשוט מאוד, ענתה,
אהבתי אותם.

ועוד סיפור על בת שלי, רועה צאן שאמרה לי: אתה רואה את הטלה הזה, חסר
מנוחה, שמתרוצץ ימין ושמאל? הוא היפראקטיבי. הסיבה לכך היא שכאשר נולד, אמו
היתה חולה זמן רב, והוא סבל מחסך רגשי.

וחלילה לשדר לתינוק שהוא מטריד אותנו. זה עלול לגרום לחרדת נטישה, כמו
בסיפור של עמי ותמי. לכן כמה שמחתי כאשר ראיתי מאמר של חוקרת של נוירולוגיה
התנהגותית בו היא מסבירה שטיפול אמהי גם גורם לשינויים גנטים ופיסיולוגיים;
שיש תופעה של אפיגנטיקה, כלומר השפעת הסביבה על הגנטיקה, כגון השתקת גנים
;שחיבוק אב או אם משכך כאבים על פי מנגנון של שליטת השער ;שיש תופעה של
גמישות המוח; סיפורו של הילד שראה ללא עיניים בזכות אהבת אמו ועוד ועוד
דברים מופלאים. אני ממליץ להזמין אותה להרצאה – כמובן רק עבור נשים (שלומית
מזרחי. 054-524-0974).

כל זה, למען התינוקות שלנו.

- פורסם בשאילת שלמה 519

