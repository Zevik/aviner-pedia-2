---
title: "שריפת נשמה"
type: "מאמר"
---

## שריפת נשמה

\[אתר מעריב\]

בכל דור ודור קמים עלינו לכלותנו, בצורות שונות, - וד' מצילנו מידם. הסיבה
לכך, לפי הרמב"ם באגרת תימן ולפי מרן הרב קוק בספר אורות, היא כי מפני
השפעתנו המוסרית, אנו מפריעים לנפש הברברית להתפשט ללא מפריע. לכן יש שאיפה
סמוייה לכלות את עם ישראל באמתלאות שונות ובשיטות שונות.

יש שריפת גוף ונשמה קיימת, כגון פרעה, המן, היטלר, איראן, חמאס ועוד. ויש
שריפת נשמה וגוף קיים כגון המסיון - הן מסיון ישיר של הטפה, הן מסיון עקיף
של צדקה וחסד, וידידות נוצרים יהודים - או כגון השמדה רוחנית עצמית עכשווית
בגל החדש של חקיקה המבטלת את האופי היהודי של מדינתנו והופכת אותה למדינת
כל אזרחיה.

כמו תמיד, רוב האנשים הינם חמושים רק במבט חיצוני ולא במבט פנימי – למרות
המאמצים המעמיקים של רבותינו לאורך כל הדורות - ולכן הם מתרגשים יותר מרקטה
של החמאס מאשר מחוק ברית הזוגיות שמוחקת את קדושת הנישואים בישראל. לכן
התורה מזהירה אותנו שאדרבה: "כי תצא למלחמה על אויביך ונשמרת מכל דבר רע...
כי ד' אלהיך מתהלך בקרב מחנך להצילך ולתת אויבך לפניך והיה מחניך קדוש"
(דברים כג י-טו). ודאי, תמיד ענייננו הוא שהשכינה תשרה באומה, אך עוד יותר
בימי מלחמה.

שריפת נשמה היא מסוכנת יותר משריפת גוף. גדול המחטיאו מן ההורגו. אויבינו
מבחוץ יכולים לנוח, יש מסוכן מהם: גל חקיקתי של תחליפי קידושין, תחליפי
כתובה, תחליפי גיור, תחליפי הריון, תחליפי רבנות הראשית, ובכלל תחליפי
יהדות: קונסרבטיבים, רפורמים ואף נוצרים. הא לך ERSATZ ממש באותו טעם, כך
שלא תורגש ההתחזות. וכן כל מיני עסקים רוחניים כגון: אם בשבת תסגרו
קניונים, אנו נפתח בתי קולנוע ותיאטרונים.

כמובן במדינתנו, אין כפיה אנטי-דתית על הפרט, הוא רשאי להתחתן בקדושה
ולהתגייר בקדושה. אבל בשביל זה, איני זקוק למדינה יהודית, די לי במהפכה
הצרפתית, די לי בארצות הברית, די לי בנפוליאון, די לי באמנציפציון.

לכן, יש להחליט פעם אחת ולתמיד: אנו עם או מצבור יחידים.ד' אמר לאברהם
אבינו: ואעשך לגוי גדול, או ואעשך לאוסף גדול. ד' אמר למשה רבנו: אתם תהיו
לי ממלכת כהנים וגוי קדוש, או יחידים כהנים ויהודי פרטי קדוש.

ודאי עלינו לכבד את המיעוטים בארצנו - כל עוד אינם עסוקים להרוס אותנו
ולרצוח אותנו - אבל זו מדינה יהודית, ולא מדינה כבקשתך, עם גיור כבקשתך,
זוגיות כבקשתך, זימה כבקשתך. לדמוקרטיה יש מקום, אך לא אם היא הופכת
להתאבדות, לא אם מובילה לחורבן של מרשיעי ברית כבימי אנטיוכוס, - שומו
שמים!

ואנו נעמוד איתנים נגד הגל האדיר הזה של חקיקה מוחקת לאומיות יהודית.

רבים קמו עלינו לכלותנו, וד' הצילנו מידם, וגם הפעם, נתגבר, נתגבר.

- פורסם בשאילת שלמה 352

