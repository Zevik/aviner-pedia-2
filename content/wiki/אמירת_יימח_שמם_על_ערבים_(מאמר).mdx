---
title: "אמירת \"יימח שמם על ערבים\" (מאמר)"
type: "מאמר"
---

**שאלה:** האם מותר להגיד על ערבים "יימח שמם"?

**תשובה:** לא כל הערבים הם אותו דבר, כמו, להבדיל, שלא כל היהודים הם אותו
דבר. יש ערבים שהם רוצחים. יש ערבים שהם לא רוצחים, אבל הם שמחים שרוצחים
ומעודדים את הרוצחים. ויש ערבים שהם לא רוצחים והם גם לא תומכים או מעודדים
את הרוצחים. כמובן, אנחנו לא יודעים מי מהערבים שייך לאיזה קבוצה. לכן
אנחנו צריכים להיזהר מכולם. כבדהו וחשדהו. אבל לגבי היחס הכללי אי אפשר
לומר שכולם הם רוצחים, זה לא נכון. לפעמים יש אחד שנראה נחמד ובסוף הוא
רוצח, ולפעמים יש אחד שנראה לא בסדר ובסוף מתגלה שהוא בסדר.

הרבה מידע שמגיע לכוחות הביטחון במלחמה נגד הטרור מגיע מערבים. זה לא חייב
להיות דווקא בגלל שהם אוהבים את עם ישראל, אלא שהם לא רוצים רצח, כי הם
יודעים שבסוף זה יעשה להם בלגן. לסיכום, אי אפשר לומר שהערבים הם צדיקי
הדור אבל גם אי אפשר לומר עליהם "יימח שמם".

