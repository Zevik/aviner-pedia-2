---
title: "להתערב בטבח בסוריה?"
type: "מאמר"
---

## להתערב בטבח בסוריה?

\[ראיון עיתונאי באתר "סרוגים"\]

**המרד בסוריה הוא דבר טוב או לא בעבורנו?**

האם זה טוב ליהודים קשה לדעת. ארועים במזרח התיכון מאוד נזילים ומאוד
גמישים. הפסוק אומר "וְסִכְסַכְתִּי מִצְרַיִם בְּמִצְרַיִם וְנִלְחֲמוּ אִישׁ בְּאָחִיו וְאִישׁ בְּרֵעֵהוּ עִיר
בְּעִיר מַמְלָכָה בְּמַמְלָכָה".

רבונו של עולם גורם שהאויבים שלנו רבים בינם לבין עצמם וככה הם מניחים לנו.

הסורים הם אויבים שלנו, צה"ל בכוננות קצרה מול הגבול ולכן במקום להזיק לנו
עדיף שיזיקו לעצמם. לנבא מה יצא מזה לטווח ארוך, אף אחד לא יכול.

**ואיך אנחנו צריכים להרגיש ביחס להרג של אזרחים סורים? שמחה, עצב או
אדישות?**

יש כאלה שמצטטים את הפסוק "בִּנְפֹל אוֹיִבְךָ אַל תִּשְׂמָח", ואומרים לנו לא לשמחו. אבל
הפסוק הזה נאמר על יהודים ולא על גויים רשעים כמו שהתלמוד מיחס אותו להמן
הרשע, שם דווקא בנפול אויבך כן תשמח.

אני לא בטוח שכל ההרוגים בסוריה הם רשעים, בודאי יש שם אנשים טובים וישרים.
מן הסתם נהרגים שם גם רשעים וגם צדיקים ואנחנו לא צריכים לשמוח על כך שמתים
הצדיקים.

**האם מדינת ישראל צריכה להתערב בנעשה שם?**

כדי לדעת את הדברים האלה צריך מידע מודיעיני שאין לי אותו. את המידע האמיתי
של מה שמתרחש בסוריה, אפילו חברי כנסת ואולי גם חלק מהשרים לא יודע. לכן
אני לא יכול להגיד מה צריך לעשות. צריך להזהר לא להביע דעה על כל הנושאים
שבעולם.

**אנחנו תמיד טוענים כי בשואה העולם שתק ועכשיו יש לנו רצח מול העיניים
ואנחנו לא עושים כלום?**

יכול להיות שכן צריך להתערב, אם נעשה שם עוול וטבח, אבל לא אנחנו הם אלה
שצריכים להתערב.

אנחנו חייבים להיות עסוקים בבניין עצמנו. מרן הרב קוק אמר שאדם שעושה טובות
לאחרים והוא עצמו לא בסדר, אז הוא דומה לכהן העובד בבית המקדש ביד אחת וביד
שניה עושה עבירות. אנחנו צריכים לעשות צדקה וחסד עם יהודים במדינתנו.

`אם מישהו צריך להתערב, אלו דווקא המדינות הגדולות והחזקות.`

**אבל זה מה שהיה בשואה?**

הטענות שיש לנו על שתיקת העולם בשואה, מופנות כלפי המדינות הגדולות, למה הן
שתקו. על המדינות הקטנות יש לנו חשבון על כך ששיתפו פעולה. לכן המצב כיום
אינו דומה. צריך לבוא בטענות למדינות הגדולות.

- 

פורסם בשאילת שלמה 215

