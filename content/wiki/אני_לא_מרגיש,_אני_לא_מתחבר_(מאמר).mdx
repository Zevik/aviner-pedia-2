---
title: "אני לא מרגיש, אני לא מתחבר (מאמר)"
type: "מאמר"
---

**שאלה:** אם התורה אומרת משהו ואני לא מבין ולא מתחבר, מה צריך להיות יחסי
לאותם הדברים? לקיים?

**תשובה:** לגבי "איני מבין", אדם חייב להיות עניו. אמנם, זה לא באופנה,
וכל אחד מתיימר שהוא יודע את הכל ומבין את הכל. במדינתנו, כל אחד מחשיב
עצמו לראש ממשלה, לרמטכ"ל, לרופא, לפסיכולוג, לרב. כל אחד יודע את הכל. ראה
בתגובות הטוקבק. זו גאוה חולנית, מחלה. ואמצעי התקשורת מחניפים לו ויוצרים
אצלו רושם שהוא מבין בכל.

לא כן. אינינו מבינים הכל. בתורה אנו כמעט לא מבינים שום דבר. אדרבה אדם
שיאמר שהוא מבין כל מה שכתוב בתורה, הינו זקוק לטיפול פסיכולוגי. בודאי
אינינו מבינים. הרי הקדיש ברוך הוא לא נתן את התורה לדור של טיפשים, להם יש
להסביר הכל, אלא לאנשים מאוד חכמים, וכתב בתורה דברים שאנשים חכמים לא
יבינו בכוחות עצמם. ואם יכתוב דברים שאנחנו מבינים בעצמו, זה יהווה עלבון
לאינטליגנציה. ואם כתוב לא תגנוב, זה בא ללמדנו פרטים של מצוה זו שמתנשאים
מעל השכל הטבעי שלנו. לכן האומר שהוא מבין עד תום, יש ללמד עליו זכות
שהתרגל כל כך, שזה כאילו מובן. אבל באמת אין לנו שום "מֵבִינוּת". סיכום: יש
להיות עניו.

"אני לא מתחבר", זה עוד יותר גרוע. אם אי אפשר לסמוך על השכל עד תום, כל
שכן שאי אפשר לסמוך על הרגש. גם השכל יכול לטעות, אך הרגש עוד יותר. למשל
אדם עלול להתאהב באשת איש. נורא ואיום. ודאי הרגש הינו חלק אמיתי של האדם,
אבל עליו לקבל אישור מהתורה.

המחיר של השתעבדות לרגש הינו כבד מאוד. בגללו הנישואים נופלים בעולם וגם
באומה שלנו. אין לתת לרגש לרגש להוליך אותנו שולל. אם הוא סוטה מן הדרך
הישר, יש לישרו בעזרת השכל, בעזרת ספרי אמונה, ספרי מוסר, מחשבות, חשבון
נפש.

כאשר אדם שבוי ברגש, עבודת ד' נופלת. ודבר לא פחות חמור: הנישואים אינם
שורדים:בהתחלה אדם התחבר, אך כבר אינו מתחבר, מה שמכונה: "משבר שחיקת האהבה
הרומנטית" – בממוצע אחרי שלוש שנות נישואים, וכמובן זה ממוצע. יכול להיות
אחר כך או לפני כן. התוצאה: שליש גירושים בארצנו, ובארצות אחרות שני שליש.
וכן יש רבים שלא מתחתנים. וכן בין אלה שאינם מתגרשים ,יש 80% של גירושים
רגשיים: חיים יחד ולא מתגרשים מסיבות שונות, אבל אין כבר קשר פנימי עמוק.
והכי גרוע: ניאוף. אחוזים עצומים של ניאוף, רחמנא ליצלן. וכל הצרות הנוראות
כאלה הן בגלל שלוש מילים: "אני לא מתחבר". מחיר יקר מאוד! וכמובן, מי
שמשלם, הם הילדים המסכנים לאותם זוגות.

אלא אדם צריך לחנך את עצמו להתחבר לדברים טובים: מידות טובות, יראת שמים,
מצוות, חסד. ובמיוחד עבודת ד' שברגש, עבודת ד' שבלב: תפילה. רגש גדול.
ובמשך היום: מאה ברכות, רגש קטן.

- פורסם בשאילת שלמה 611

