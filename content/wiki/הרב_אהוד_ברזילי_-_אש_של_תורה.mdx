---
title: "הרב אהוד ברזילי - אש של תורה"
type: "מאמר"
---

## הרב ברזילי – אש של תורה

הרב אהוד ברזילי זצ"ל שעלה למרומים לפני חודש היה כולו אש של תורה, אש
צנועה, אש עלומה, אש מכוסה, אבל אש גדולה מחממת ומאירה רבים. אבל לפני הכל,
ובתוך הכל, הוא היה איש פנימי, כולו תורה. זה היה עולמו האינטימי: שקידת
התורה ללא הרף יומם ולילה. ללמוד וללמד. וכאשר הרב אהוד נתן שיעור, כולם
הרגישו שכך הוא חושב ושכך הוא חי. מה שהוא אמר בשיעור - הוא האמין והוא
קיים, ולכן דבריו היו נשמעים.

אכן כל חייו היו שיעור באמונה. אף בתקופה האחרונה של ייסורים כה קשים הוא
החזיק מעמד מתוך שכל של ברזל ומתוך אמונה של ברזל. גם מי שהכירו מעט אמר:
קיים זה מה שאמר זה.

הוא הצליח לרומם אחרים כי הוא בעצמו היה רם. הוא היה אדם רזי, אבל קרן כלפי
חוץ, קרן אהבת כל אדם, קרן אצילות, עדינות, צניעות, עין טובה – ראיית הפנים
של כל אדם, מידות נפלאות ומעל הכל ענווה, אבל לא חולשה ובטלנות, אלא אחריות
מתמדת של איש רב פעלים.

איזה קידוש השם! כל חייו היו קידוש השם! איזה תלמיד אמיתי של מרן הרב קוק
ורבנו הרב צבי יהודה! כל דיבור שלו היה תורה. תורת אמת, תורה לכול, מתוך
הרגשת שליחות לעזור לכל אחד, עד כדי התנדבות בצבא ושיחה עם כל חייל רחוק
כקרוב.

אך בל נטעה, פעילותו הציבורית של אותו פועל צדק לא מיצתה את אישיותו. עיקרו
היה ללמוד וללמד. אך צניעותו וענוותנותו הסתירו את גדלותו.

גם בל נטעה בחושבנו שנולד כך. הוא לא זכה לאור מן ההפקר. הוא בנה את עצמו
לאט מתוך עמל.

אדם לעמל יולד. עמלה של תורה.

תהא נפשו צרורה בצרור החיים עם כל הצדיקים.

- 

נלקח משאילת שלמה 205

