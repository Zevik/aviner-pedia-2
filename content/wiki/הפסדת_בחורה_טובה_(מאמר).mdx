---
title: "הפסדת בחורה טובה (מאמר)"
type: "מאמר"
---

## הפסדת בחורה טובה

\[הרב שלמה אבינר\]

צר לי עליך. דחית את הבחורה הזאת בטענה שאינה יפה. טעות בידך. כתוב במשנה
שכל בנות ישראל יפות. אתה טוען שלא התאהבת בה כיוון שאינה יפה? הפוך! ככל
שתאהב אותה תראה כמה היא יפה.

המהר"ל מסביר שגם בחורה סומא או חיגרת (כתובות יז א) הינה יפה בעיני החתן
מפני שאוהב אותה (נתיבות עולם, נתיב האמת). אמר הפילוסוף וולטר: "אם תשאל
כושי מה זה יופי, ישיב: כושית. יפני - ישיב: יפנית. חתול - חתולה. קרפד -
קרפדה. ואם תשאל פילוסוף - ישיב בבליל מילים לא מובן". העיקר שתמצא חן
בעיניך. אסתר היתה מוצאת חן בעיני כל רואיה אף על פי שירקרקת היתה. אדרבה,
אתה צריך להיות יפה, כלומר, לא דוחה. לכן, אנא לבש בגדים נקיים, התרחץ מריח
זיעה, צחצח שיניך מריח פה. זכור! בחורה היא יצור עדין. אבל אם אתה נעול
דווקא על בחורה יפה, אנא בדוק מראש, לפני הפגישה. אך אם תשמע לעצתי: כאשר
תאהב אותה, תראה כמה שהיא יפה.

אם כבר דיברנו על עדינות - דע לך שהבהלת אותה בסגנונך המחוספס, עם בדיחותיך
המתאימות לגברים. לדעתי, גם לגברים אינן מתאימות, קל וחומר לנשים. זכור,
שוב: בחורה - יצור עדין.

בכלל, האם אתה יודע שפגישה לא נועדה לכך שתַרְצה הרצאות כל הזמן, ותדבר בלי
הרף על עצמך, על עולמך, על הישגיך ותרומותיך החשובות להצלחת המין האנושי.
אל תחזור על השיעור העמוק והמעניין ששמעת מהרב שלך. ומה אם באמצע הפגישה
השבת לטלפון הסלולרי שלך - בכך עברת כל גבול. כל הזמן דיברת, פרסת מרכולתך
ולא הקשבת. אין פלא שלא התרשמת מהבחורה. היא אינה משווקת את עצמה, היא
צנועה. יש לה גם שריון, כי יותר מדי פעמים פגעו בה. הרבה פעמים פגעו בה
בגלל טיב ההצעות, ובמה שהתנהל בפגישות. לכן, יש לה שריון. לא תוכל להכירה
בפעם אחת אלא אם תרכוש את אמונה, היא תשחרר טיפין טיפין מאישיותה.

לא רצית אותה כי היא לומדת באוניברסיטה. ודאי שמכללה לבנות הנה יותר קדושה
מאוניברסיטה, אך אינך מתחתן לא עם המכללה ולא עם האוניברסיטה, אלא עם
הבחורה. היא דווקא פנינה זוהרת באוניברסיטה, טהורה וזכה.

הבהלת אותה: באת לפגישה עם כלי רכב, אחר-כך התחמקת מלהסיע אותה הביתה
ובקושי הסכמת להביא אותה לאיזה תחנת אוטובוס חשוכה ונידחת, ועדיין אינך
מבין מה עוללת! אתה פשוט חסר דעת. טוב שניתקתם את הקשר. היא לא הפסידה
כלום. מזלה שכך קרה.

חבל שעסקת בגימטריות, ובגלל זה ביטלת את השידוך. כל זה הבל, בלי שום מקור,
בתורה ובמשנה בגמרא ובפוסקים. אומרים שהגימטריה של האיש צריכה להיות יותר
מזו של האישה, מזל שאבותינו לא שעו לכך, כי אברהם = 248 ושרה = 565. יצחק
208 ורבקה = 307. יעקב = 182, רחל = 238 ולאה = 36. כלומר, כולם היו
מחמיצים מלבד לאה, שדווקא עליה לא חשב יעקב בתחילה. לו פעלו על פי גימטריות
לא היה עם ישראל. לכן, אנא חדל מהבלים.

אם במספרים עסקינן, מי אמר שהבחור חייב להיות יותר מבוגר מהבחורה?! כמובן,
הפרש גדול מדי אינו טוב, אך הפרש קטן כגון שליש הוא בהחלט אפשרי, וזאת משני
הכיוונים. למשל אם אתה בן שלושים תוכל להתחתן עם בחורה בת עשרים או בת
ארבעים. שבחור צריך להיות מבוגר מן הבחורה - לא כתוב לא בתורה ולא בניסיון
המציאותי שהוא צריך להיות מבוגר כשלעצמו, כלומר בגרות נפשית - זה בהחלט
חיוני.

ביחס לאבותינו, נזכרתי בדבר נוסף. לא רצית בחורה ממשפחה "לא טובה", ועוד
מרעין בישין. לכן ראוי לזכור שאברהם נשא בחורה ממשפחה "לא טובה", גם רבקה
לא היתה ממשפחה טובה, גם ללאה ולרחל לא היה אבא תלמיד חכם וצדיק. העיקר
שהבחורה צדיקה. כך כתב רבי רפאל מילדולה בספרו 'חופת חתנים': מעשיך יקרבוך
ומעשיך ירחקוך. ראשי תיבות: "מי ומי" - ההולכים.

אוי ואבוי, דבר גרוע שמעתי מפיך: סירבת לפגוש בחורה מ"העדה הלא נכונה". ומי
ה"עדה הלא נכונה"? עדה שונה מעדתך. לזה קוראים שנאת חינם. ולא אוסיף על זה
יותר.

למה אמרת לבחורה: "בעצם אני מסתדר טוב כרווק, לא חסר לי כלום, אבל מצווה
להתחתן"? יפה מצדך שאתה עושה לה טובה! עוד יותר גרוע אמרת: "כדאי לי להתחתן
נגד היצר הרע שלי והרהורים רעים". ישנם עוד דברים מחפירים שאמרת, אך אני
מתבייש להזכירם. זכור! בחורה היא יצור עדין.

ומי התיר לך רכילות - זאת איני יודע. העזת לספר לחבר שלך מה שקרה בפגישה
ולחלוק עמו את חוויותיך. הרי כל מה שהבחורה סיפרה לך על עצמה ועל רגשותיה,
זה בגדר סוד. "הולך רכיל מגלה סוד". מעשה באדם שסיפר דברים שנאמרו בבית
מדרש אחרי 22 שנה, וזרקו אותו משם: זה מגלה סוד! (סנהדרין לא ל). שמור
לשונך!

לבחורה הזאת נכנסת לוורידים. נתת לה הוראות איך להתלבש, ואיזה מקצוע ללמוד.
התעצבנת עליה כיוון שאיחרה - כי רק לך מותר לאחר. כמובן, אתה קובע מקום
הפגישה והיא צריכה להיטלטל ממרחקים. היא אמרה שקר לה בחוץ ורוצה לשנות מקום
מפגש, ושוב התעצבנת על שינוי התכנית. גם את פעילות הבידור שלה ביקרת.

ובכן, אף אני אמרתי לה לנתק: "הבחור הזה, בפוטנציאל, הוא בעל מכה, אל תקחי
סיכונים".

אם תמשיך כך שערותיך ילבינו ותצטרף לחצי מליון רווקים שבמדינתנו. לכן, עשה
תשובה, חפש בחורה עם לב טוב, זה העיקר, ותראה בה קורת רוח "ושמח באשת
נעוריך".

