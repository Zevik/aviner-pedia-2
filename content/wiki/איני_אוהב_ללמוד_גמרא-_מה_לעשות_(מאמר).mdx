---
title: "איני אוהב ללמוד גמרא- מה לעשות (מאמר)"
type: "מאמר"
---

**שאלה:** אני חדש במכינה ואיני אוהב ללמוד גמרא. היו לי די הזדמנויות
בישיבה התיכונית ולא התחברתי. האם להתעקש? אם כן, מדוע? הזמן שלי כאן מוגבל
, ונראה לי שעדיף שאלמד דברים שמעניינים אותי.

**תשובה:** מצד אחד, אין אדם לומד תורה אלא במקום שלבו חפץ (עבודה זרה יט
א), אבל מצד שני, לא צריך להיות מפונק, לכן דאג שיהיה לבך חפץ.

סיפור א': בחנתי תלמידים שרצו לבוא לישיבה. היה תלמיד שלא ידע כלום בגמרא,
אמר לי שהוא שונא ללמוד גמרא, אבל הוסיף שהוא מאמין שאפשר לאהוב. התקבל,
ונעשה תלמיד חכם.

סיפור ב': תלמיד חכם סיפר שהיה תלמיד בשבוע ישיבה, אברך הציע לו ללמוד
גמרא, לא רצה, כי הוא שנא. אבל האברך התעקש, אמר שילמד אתו כך שהוא לא
ישנא. באמת לא שנא. אחרי הישיבה התיכונית, נזכר בכך ובא ללמוד בישיבה. היום
הוא ראש ישיבה.

סיפור ג': מעשה בילד בעיר סלוצק שקראו לו יוסל'ה. זרקו אותו מכל תלמודי
התורה. הסתובב בעיר, הכיר בשמם את כל החתולים והכלבים וידע לטפס על כל
העצים. יום אחד שמע אב שצועק על בנו. טיפס על המרזב לשמוע מה הוא צועק. אמר
האב: אם תמשיך ככה, בסוף תהיה כמו יוסל'ה! אמר בלבו: זה לא טוב, חדלתי
מהיות אדם, הפכתי למושג. חזר הביתה והודיע להוריו שהוא הולך ללמוד בישיבה.
איזו? וולוז'ין.

אמרו לו שזה לא שייך, הרי זו הישיבה בהא הידיעה, לתלמידים הכי מוצלחים. אבל
הוא התעקש, הלך שלושה ימים ברגל, ביקש לדבר עם ראש הישיבה, ר' חיים
מוולוז'ין.

רצה לבחון אותו, שאלו: אתה יודע חצי ש"ס בעיון? בסוף הוא הודה שהוא לא יודע
כלום, אפילו לא דף אחד, אבל הוא רוצה ללמוד.ר' חיים קיבל אותו. סידר לו
חברותות ללמוד אתו חומש, רבע שעה כל אחד. אחרי כמה שבועות ידע את כל החומש.
אחר כך חברותות שעה משנה, ידע את כל המשנה. וכך התקדם. בסוף קראו לו
יוסל'ה-שמונה-עשרה, כי הוא היה לומד שמונה עשרה שעות רצוף. יום אחד קיבל
מכתב מאמו: יוסל'ה, רחוב החייטים עלה באש, חזור הביתה, אין לנו פרנסה. ראש
הישיבה אמר לו לא לחזור הביתה, נתן לו כסף שישלח לאמו. וכך קרה עוד כמה
פעמים. וגם כשאביו נפטר, ראש הישיבה אמר לו לשבת שבעה בחדרו ולא לחזור
הביתה. אחרי שנים רבות, באו מסלוצק לחפש רב, ולקחו אותו. אמר ראש הישיבה:
אתם מסלוצק? היה אצלכם פעם ילד בשם יוסל'ה? כן, בטלן מקצועי. אמר להם: זה
הוא! ראה איך השטן רשע, שרף רחוב שלם והרג את אבא שלך, כדי שלא תלמד תורה.
עכשיו בפעם הראשונה יהיה הרב של סלוצק גאון!

כל מי שרוצה להיות תלמיד חכם, יהיה. בנה לך אסטרטגיה שלימוד הגמרא יהיה
מעניין עבורך. הרבה תלמידים הם סתומים, לא מבינים כלום! היה אחד, מסבירים
לו, הוא לא מבין, מסבירים, הוא לא מבין. אבל התלמיד לא מתרגש, ממשיך ללמוד,
בסוף יצא תלמיד חכם. ויש מוכשרים שבסוף לא נעשו למדנים, כי לא רצו. הסוד
בישיבה זו עקשנות. כך אמרו בבית מדרשו של הגאון מווילנא: העקשן יצליח. יש
אנשים שנולדים עם כשרונות, ויש אנשים שאין להם כשרונות, אבל הם עקשנים
ומצליחים. זה הכלל, אדם יכול למצוא דרך איך לימוד גמרא יהיה מעניין.

