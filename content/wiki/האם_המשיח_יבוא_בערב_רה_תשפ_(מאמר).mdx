---
title: "האם המשיח יבוא בערב ר\"ה תש\"פ (מאמר)"
type: "מאמר"
---

**שאלה:** התפרסמה שמועה בשם רב מקובל גדול ששני מנהיגים בשם בנימין יתחרו
על השלטון, ואז יבוא המשיח בערב ראש השנה. האמנם?

**תשובה:** א. אין לנו נביאים, מאז החורבן, ואף אחד אינו יודע מתי יבוא
משיח. גם יעקב אבינו, עם כל ענקיותו ,לא ידע (רש"י ריש פ' ויחי).

ב. חכמים שללו באופן חריף העושים חשבונות מתי יבוא המשיח, והרמב"ם הביא את
דבריהם (הלכות מלכים יב, ב).

ג. הרמב"ם מתאר את ביאת המשיח כתהליך טבעי, ופעמיים חוזר על כך ששום דבר לא
ישתנה מסדרי העולם (שם יא, ג. יב, א). הוא מביא בתור דוגמא של תהליך טבעי
את בר כוכבא (שם יא, ג). הרי המשיח הוא מלך, ובאופן טבעי האומה הישראלית
אינה סוברת שלטון מלוכני לעת עתה.

ד. כמובן אנחנו מאמינים בניסים, אבל אין סומכים על הנס.

ה. אנחנו מחכים לביאת המשיח בכל יום שיבוא (עיקרי האמונה עיקר יב. גיטין
מג).

ו. ומעשה שבשנת ת"ר התפשטה שמועה שהמשיח יבוא באותה שנה, שנאמר קול התר
נשמע בארצנו. הרב הראשי של וורשא, הרב יעקב געזונדהייט, חשש מפני שיבושי
דעות עקב זה, כמו שקרה עם משיח השקר שבתי צבי שם רשעים ירקב, ובראש השנה
עלה על הבימה בבית הכנסת עם ספר תורה והכריז: אני נשבע שהמשיח לא יבוא
השנה.

ז. אני מאמין באמונה שלמה בביאת המשיח ואחכה לו בכל יום שיבוא.

- פורסם בשאילת שלמה 618

