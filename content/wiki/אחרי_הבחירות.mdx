---
title: "אחרי הבחירות"
type: "מאמר"
---

## אחרי הבחירות

\[ראיון - מקור ראשון\]

אדם לא צריך לעשות טראומה פוסט-אלקטורלית בגלל שהמפלגה שלו לא נבחרה. כל
המפלגות כולן רוצות טובת עם ישראל. כמובן שכל אחד חייב לפעול לטובת המפלגה
שהוא חושב שתביא את הברכה הכי גדולה לעם ישראל, אבל יחד עם זה צריך לזכור -
גם בזמן הבחירות וקל וחומר אחרי - שאנחנו עם אחד ושהמשותף הוא לאין ערוך
מהמפריד.

**מה הרב אומר למאוכזבים מכך שהמפלגה בה תמך לא נכנסה לכנסת?** מנהיג
המזרחי, ר' יוסף בורג, לא הצליח פעם בבחירות פנימיות בתוך המפלגה. מישהו
אמר לו: 'אתה לא ניצחת'. הוא ענה: 'המזרחי ניצח'. כך גם כאן. האומה ניצחה.
אנשים צריכים לדעת שלא תמיד מנצחים. ולא כתוב באף מקום ללכת על משימה רק אם
בטוחים מאה אחוז שננצח. הרבה מאוד משימות בהתחלה לא הצליחו ואחר כך כן. שלא
לדבר על המשימה שנקראת מדינת ישראל, שהרבה ניסיונות להקים לנו מדינה עלו
בתוהו, ועכשיו ברוך השם הצלחנו וברוך השם יש לנו מדינה.

**רק שאם נמשיך את האנלוגיה הזו, במקרה הזה כבר הייתה מדינה. הייתה מפלגה,
הבית היהודי. למה צריך עוד אחת?** זה שיש משהו קיים, לא אומר שלא צריך
לנסות משהו יותר טוב. לא נכון לדרוך במקום. יש דברים שמצליחים בפעם הראשונה
ויש שבפעם העשירית. צריך סבלנות. הרעיון של 'יחד' הוא רעיון טוב ואמיתי.
הפילוג והשנאה בין החרדים והדתיים-לאומיים, אין להם שום הצדקה. שיתוף
הפעולה הזה היה החזון של מרן הרב קוק.

**אולי הרעיון נכון בתור תנועה חוץ פרלמנטרית, השאלה היא אם היה מקום להפוך
אותו למפלגה פוליטית, עם כל הנתונים של לחץ זמן ומשאבים מוגבלים?** לאחר
מעשה כולם חכמים. לפניו, בהחלט היה סיכוי סביר שהדבר יצליח. קולות נפסלו,
הליכוד ברגע האחרון גרר אליו הרבה מצביעים. יש מושג של סבלנות היסטורית. יש
אפילו מהלכים היסטוריים שהקב"ה עצמו מתאזר בסבלנות כדי שהם יקרו.

**האם יש לרב הפקת לקחים מהמקרה של "יחד"?** השאלה אינה בתחום העקרוני אלא
בתחום הארגוני, וזה לא התחום שלי. נראה שהם פעלו נכון. במגבלות הנתונות אין
דבר נוסף שיכלו לעשות. אבל נכון שאם היו מתכוננים הרבה זמן מראש הסיכוי
להצלחה היה עולה. האמת היא שהחיבור הזה בין החרדים והלאומים הדתיים,
לצערנו, הוא מראה מאוד מוזר בעיני אנשים. זה נראה כלאיים. החרדים לא אוהבים
חיבור - לא עם הציונות הדתית ולא עם החילונים. הציונות הדתית מסכימה להתחבר
עם החילונים, אבל החרדים מוקצים מחמת חרדיות. אז יכול להיות באמת שצריך
יותר זמן. קשה לדעת – שחזור ההיסטוריה למפרע הוא עניין בעייתי. היסטוריה
היא לא מתמטיקה, לפעמים דווקא מצליחים במעט זמן מתוך הלתהבות והתמסרות.
ולגבי איבוד מנדטים – גם אם מנדט אחד מ'יחד' הלך למחנה הציוני, גם הם
יהודים. זה לא שלטון טורקי ואין צורך להגזים. הכל הגיע והתפזר בין אנשים
טובים אחרים והכל לטובת האומה.

- פורסם בשאילת שלמה 383

