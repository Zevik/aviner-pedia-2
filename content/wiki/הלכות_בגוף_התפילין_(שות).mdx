---
title: "הלכות בגוף התפילין (שו\"ת)"
type: "שו\"ת"
---

\[מקורות ע"י הרב מרכי ציון\]

**צביעת רצועות התפילין**

ש: יש עניין לצבוע רצועות תפילין משני הצדדים?

ת: כך סובר הרמב"ם, אך אין הלכה כמותו. משנה ברורה (שו"ע או"ח לג מ"ב ס"ק
כא). גם כך סובר האר"י ז"ל אך אין הלכה כמותו. בא"ח (בן איש חי שנה ראשונה
חיי שרה ד). ולא נהגו כן בכל הדורות.

\[סוחר סת"ם מפורסם שאל את הגרי"ש אלישיב: "בשנים האחרונות מקפידים על
הידור חדש - שרצועות התפילין עצמן יהיו שחורות לגמרי ולא רק צבועות בשחור
מצידם האחד, וזאת משום שלפעמים הצבע השחור עלול חלילה להתקלף ואז יש חשש
פסול ברצועות, וכאשר הרצועות עצמן שחורות לגמרי יורד החשש הרחוק הזה. מהי
דעתו של מרן?" השיב הגרי"ש אלישיב שאין צורך בכך. כיוון שזאת הייתה תשובתו,
הסוחר שאל את הגרי"ש אם יש בעיה הלכתית בכך והגרי"ש השיב כי בוודאי יש בכך
הידור ודבר זה הוא טוב וכדאי, אך הוא חושש שאם הוא עצמו יעשה כך, יצא הקול
בכלל תפוצות ישראל כי מרן הגרי"ש מקפיד דווקא על רצועות שחורות לגמרי
ואנשים יחשבו שללא זה אין הרצועות כשרות ח"ו, מה גם שלמחליפים יגרמו הוצאות
ממוניות מיותרות. לכן ביקש הגרי"ש שלא לשנות ממנהגו ולהזמין רצועות תפילין
הצבועות רק מצידן האחד כבימים עברו. וגם מובא בס' וישמע משה עמ' לב.

ונשאל הגר"ח קניבסקי: שמעתי מיהודי חרדי שהיה רופא בכיר בעניני המחלה רח"ל
שטען שהצבע שע"ג הרצועות יש לה חומר שגורם להמחלה רח"ל ואין לצבוע בצד
הפנימי שאז הצבע נוגע בעור. האם נכון מחמת זה לוותר על ההידור להשתמש
ברצועות עם צבע דו צדדי או הוי בכלל שומר מצוה לא ידע דבר רע? והשיב: שקר
וכזב, אבל הידור לא היה בגמרא לכן אין לעשותו. שאלת רב ח"ב עמ' קעז – רשם
מ"צ.\]

**בדיקת תפילין**

ש: כל כמה זמן חייבים לבדוק תפילין?

ת: אין הגדרה. אפשר גם לא לבדוק כל החיים. אך אם הם ספגו רטיבות או חום
גבוה ושאר פגעי זמן, ודאי ראוי לבדוק (קיצור שו"ע י כו. שו"ת שאילת שלמה ד
רלט).

**תפילין בלי מע"מ**

ש: מי שקנה תפילין ממי שלא משלם מע"מ, האם יש בזה מצוה הבאה בעבירה ולא
יוצא ידי חובה?

ת: יוצא ידי חובה, אבל יתרום כסף למדינה.

**תפידנית**

ש: מה עדיף, תפידנית או תיק רגיל?

ת: אם אין אילוץ של שמירה, עדיף תיק רגיל, כדי שלא יהיה מונח של יד על של
ראש. ואם יש אילוץ, מותר. עיין תוספות מנחות סד ב ד"ה איבעית אימא. ועדיף
שהתפידנית תהיה בשכיבה, אם אפשר, כדי לא להעביר על המצוות (קיצור שו"ע י ב.
מ"ב כח סק"ז).

ש: האם מותר להניח תפידנית על הרצפה?

ת: כן. כי יש הפסק בין התפילין והרצפה. וגם אם התפידנית עצמה היא תשמישי
קדושה כי נוגעת בקשר התפילין, כיסוי הבד שלה אינו תשמיש קדושה.

**מס הכנסה**

ש: האם לקנות תפילין אצל אדם שלא משלם מס הכנסה?

ת: ודאי לא (עיין שו"ת שאילת שלמה ב שעה).

**תיק תפילין**

ש: האם מותר להכניס בתיק תפילין גם סידור?

ת: לא. כי התיק תשמיש קדושה, אלא אם כן התנו מראש (שו"ע או"ח מב ג).

**צביעת תפילין**

ש: האם כדי לצבוע רצועות תפילין שלי צריך צבע מיוחד?

ת: אפשר טוש רגיל. אינו מבהמה טמאה אלא הוא סנטטי (שבת כח ב). גם עבר בתים
(פסקי תשובות מג אות ד).

**צבע תפילין**

ש: מותר לצבוע תפילין עם טוש רגיל?

ת: כן.

**תפילין לגוי**

ש: האם לגוי מותר להניח תפילין?

ת: לא, בגלל קדושתם. רדב"ז הלכות מלכים (י ט).

**אשה ותפילין**

ש: אשה יכולה לצבוע רצועות תפילין?

ת: כן. שו"ע או"ח לג מ"ב כג.

