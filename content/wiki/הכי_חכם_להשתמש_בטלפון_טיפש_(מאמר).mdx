---
title: "הכי חכם להשתמש בטלפון טיפש (מאמר)"
type: "מאמר"
---

## הכי חכם להשתמש בטלפון טיפש

\[רשם: הרב מרדכי ציון\]

האם זה נכון מה שהרב טאו אמר שאין להחזיק סמארטפון? לא צריך הרב טאו. הרי
לו אברהם אבינו היה חי בדור הזה, היה לוקח פטיש ושובר את כל הסמארטפונים.
היו אומרים לו: חבל! יש דברים יפים! והוא היה זורק אותם לאש.

סמארטפון הוא אויב המין האנושי. הוא לא רק האויב של עם ישראל אלא האויב של
כל המין האנושי.

היתה כתבה במוסף עיתון הארץ (1 בינואר 2016 למינינם עמ' 23-22) בכותרת
"הילדים שלנו הרבה פחות אנושיים מאיתנו" מאז נכנס הסמטארטפון.

כתוב שם: "...בחייו האישיים הוא אלים, הוא עצלן, הוא שוביניסט, אין לו באמת
חברים טובים, ההסתכלות שלו על החיים היא מאוד מטריאליסטית ושטחית. לא באמת
אכפת לו מאף אחד, גם לא מהמשפחה שלו".

יש נתק מהבית, "לא עולה בדעתו לעזור לאמא שלו כשהיא עולה הביתה עם שקיות
קניות כבדות".

"צומח לנו מול הפנים סוג חדש של בן אדם".

"הוא שטחי, אלים, נכה רגשית, אין לו באמת חברים או יכולת לקיים אינטימיות
רגשית עם משפחתו הקרובה. ספק סוציופת...".

ואמנם זה נקרא סמארטפון, חכם פירושו "סמארט" באנגלית, אך האדם שמשתמש בו
"הוא גם לא חכם".

"תוצאות מבחני וקסלר המודדים אייקיו היו בעלייה מתמדת. בכל כמה שנים עולה
ממוצע האייקיו בכמה נקודות. בעשור האחרון העלייה נעצרה, ואפילו מתחילים
לראות ירידה".

הוא גם ציין שבעבר אצל החרדים לא נמצאו התופעות האלה, אבל עכשיו שהסמארטפון
מתחיל להיכנס לשם, רואים את אותן התופעות.

היום כבר אין תרבות נוער, הנוער בארץ מבלה 9 שעות מול המסך ביום. הסטודנטים
של היום אמפתיים ב-40% פחות מהסטודנטים בעשור הקודם ובזה שלפניו.

יש יותר ויותר אלימות קשה על ידי קטינים. נער פוגע בנער אחר לא כי הוא רע,
אלא כי הוא לא מרגיש שהוא פוגע בו.

מחצית מילדי כיתה א' בישראל כבר מחזיקים סמארטפון ברשותם. גיל החשיפה
הראשונה לפורנו בישראל הוא תשע.

בקיצור, המכשיר הזה הוא קטסטרופה.

שמא תאמרו, אבל אם נסדר סינון וחסימה ,מה טוב? לא נכון, כי אי אפשר לחסום
את הכל אלא רק חלק של הדברים הלא צנועים. גם תמיד אפשר לעקוף ולמצוא. וגם
אם אפשר לחסום דברים לא צנועים, יש עדיין אלימות, לשון הרע, שקרים,
ביזיונות וביטול זמן אדיר. אדם נעשה עבד למכשיר הזה, הוא שקוע בפנים והוא
לא יכול להשתחרר. הוא כל הזמן באותו מקום טעון. הפסיכולוגים קוראים
לזהFOMO - Fear of Missing Out, הפחד שמשהו קורה בלעדיך.

אצל החרדים יש תכנה עם סינון, ו-150 אפליקציות באישור רבנים. אבל לרבים מהם
יש שני סלולרים, אחד כשר ואחד נוסף לצפייה בזימה, שהיא נגישה יותר מאשר
במחשב עם אינטרנט, כיוון שהצפייה באינטרנט הסלולרי יכולה להתבצע בפרטיות
בכל מקום נסתר.

ומה דין סמארטפון בלי אינטרנט? גם רע! אנשים רואים שיש סמארטפון לאנשים
יראי שמים ולתלמידי ישיבות,אז הם לא נכנסים לפלפולים אם יש אינטרנט או
חסימה, אלא חושבים שזה כשר.

לצערנו משרד החינוך הדתי שולח חומר דרך סמארטפון. תלמיד לא יכול ללמוד בלי
סמארטפון. יש כמה אולפנות צדיקות שאין, והן מפסידות חלק מהחומר. כלומר,
משרד החינוך אומר: ממילא יש, זה מאבק אבוד, ולכן נשתמש בזה.

המכשיר הזה הוא בדיוק מה שכתוב בספר אורות על התרבות הזמנית הבנויה על יסוד
ההנאה. יש להנות הכי הרבה והכי מהר, בלי שום מגבלות.

לכן לומר את זה בשם הרב טאו, זה בזבוז הרב טאו. צריך אותו להבין פסקאות
עמוקות בספר אורות.

הכי חכם להשתמש בטלפון טיפש.

- 

פורסם בשאילת שלמה 427

