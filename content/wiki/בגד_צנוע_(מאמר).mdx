---
title: "בגד צנוע (מאמר)"
type: "מאמר"
---

## בגד צנוע

\[מ"באהבה ובאמונה"\]

כמה נפלאה ונעימה היא צניעות בת ישראל. כמה אצילות וכבוד, טהרה וקדושה יש
בה, כמה יש בהסתרת הגוף כבוד הנשמה שהיא עיקר האדם. כמה עדינות וענווה יש
בה (מהר"ל נתיבות עולם, נתיב הצניעות). כמה ברכה יש בה, כמה פנימיות יש בה,
"כל כבודה בת מלך פנימה, ממשבצות זהב לבושה". כמה היו אמותינו לאורך כל
הדורות ובכל המקומות צנועות וקדושות.

**כללי צניעות**

א.בגד מכסה כל הגוף.

ב. לא שקוף

ג. לא הדוק.

ד. שקט ומאופק.

**שקיפות** נבחנת מול השמש או מול אור חזק, ולא בבית.

**בגד לא הדוק** הוא בגד המסתיר את צורת הגוף ולא מבליט אף איבר אפילו לזמן
קצר. למשל יש בוחנות את רוחב החצאית בעזרת הרמת רגל על כסא רגיל. יש אריגים
בעיתיים: סריג דק או עבה, בד לייקרה, בד טריקו.

**צבע.** יש להימנע מהצבעים הבאים: א. אדום ב. צבע גוף ג. כתום, צהוב או
ירוק, בגוונים עזים ד. זהב, כסף או בד נוצץ.

**צוואר** מותר לגלות אך לא גוף. לכן יש לכסות את הצוואר: א. בצדדים עד
מקום שמגיע שיפוע הגוף. ב. אחורה עד החוליה הראשונה. ג. קדימה עד בליטת
העצמות. ודאי יש לסגור כפתור עליון. ומה טוב ומה נעים צווארון מוגבה.

**זרועות** יש לכסות עד למטה מן המרפק בכל מצב. ולא שרוול בעל שוליים
רחבים, כי בהרמת יד ושאר תנועות מתגלה הזרוע, אלא אם כן שפתו סגורה או צרה
וצמודה. ומה טוב ומה נעים לכסות עד כף היד.

**שמלה וחצאית.** השמלה צריכה להגיע עשרה ס"מ מתחת לברך. ויש מחמירים שיש
להוסיף גרביים אטומות או שהחצאית תגיע עד למטה. אך גם אם יש גרביים אטומות
החצאית כאמור צריכה להיות עשרה ס"מ מתחת לברך (עובי הגרב 40 דנייר, אך עקב
שינוי בייצור צריך יותר). כמובן, אל לחצאית להיות צרה או צמודה, כלומר צריך
עשרה ס"מ יותר מהיקף הגוף במקום הרחב ביותר, ובאזור הברך 50 ס"מ יותר מהיקף
הגוף שם. גם שסע מתחת לברכיים אסור כי מושך עין, לכן יש לסוגרו בבד בצבע
זהה לחצאית או שאינו בולט. אין ללבוש חצאית סגורה בכפתורים בגלל בעיות
שונות (נפילת כפתור, פתיחת כפתור, חשיפת מרווחים) אלא ברוכסן. גם בחולצה,
יש להיזהר ממרווחים גדולים מדי בין הכפתורים.

**נעליים.** א. לא צבע עז וחריג. ב. לא עקב גבוה וצר המשפיע על צורת
ההליכה. ג. עיצוב עדין ד. לא מרעישות. (עיין חזון בנות ציון ישעיה ב,
'וברגליהן תעכסנה').

**תסרוקת לרווקה.** יש מחמירים שהשיער צריך להיות אסוף מאחור ולא ארוך עד
הכתפיים ויש מקילים שלא חייב להיות אסוף, אך לא פרוע וסתור. וצמה, מה טוב
ומה נעים.

**כיסוי ראש.** יש מחמירים לאסור פאה, ויש מתירים, אך עליה להיות צנועה
ומאופקת ולא מושכת עין. יש מחמירים להכניס כל שערה תחת כיסוי הראש ויש
מתירים להוציא טפח, כלומר ארבעה ס"מ, שהם שתי אצבעות.

**חינוך ילדה.** חינוך ילדה לצניעות, יש אומרים שמתחיל מגיל שלוש ויש
אומרים מגיל חינוך שהוא שש בערך (7-5). (מקורות ספר גן נעול, למחבר).

אשרינו ומה טוב חלקנו שהתשוקה הפנימית לצניעות הולכת ועולה.

- פורסם בשאילת שלמה 259

