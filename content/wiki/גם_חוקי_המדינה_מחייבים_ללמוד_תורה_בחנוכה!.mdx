---
title: "גם חוקי המדינה מחייבים ללמוד תורה בחנוכה!"
type: "מאמר"
---

## גם חוקי המדינה מחייבים ללמוד תורה בחנוכה!

לפני כשנתיים משרד הדתות הודיע שעל כל לומדי הישיבות, תלמידים ואברכים,
להישאר ללמוד בחנוכה בישיבה כרגיל. זמני החופש הם זמנים קבועים שהוסכמו
מראש: בניסן, באב ובתשרי, ולא נאמר שיש חופש בחנוכה. לפיכך מי שלא לומד
תורה בחנוכה עובר על חוקי המדינה.

היכן ראינו עוד בעולם מדינה שמחייבת ללמוד תורה?! לעומת זאת ,מדינות שאסרו
על היהודים ללמוד תורה לא חסרות. אנטיוכוס הרשע אסר ללמוד תורה, אז אמרנו:
כיצד אנטיוכוס מעיז לאסור עלינו ללמוד תורה?! אנחנו נלמד "דווקא". לכן
למרות שעד אז בקושי למדנו תורה, בזכות אנטיוכוס התחלנו ללמוד תורה.

כך מסביר ר' צדוק הכהן מלובלין בספר פרי צדיק, בפרשת וישב על חנוכה שעד אז
לא למדו הרבה תורה בעם ישראל. כמובן שהיו צדיקים שלמדו תורה, אך העם לא למד
תורה. אבל לאחר שאנטיוכוס אסר, התחלנו ללמוד, ומצא חן בעינינו מה שראינו
ומאז אנחנו ממשיכים ללמוד.

היום, מדינת ישראל - המכונה על ידי המקטרגים "מדינת הכופרים" – מחייבת
ללמוד תורה, ומכיוון ש"במדינת הכופרים אין אנו מאמינים, ובחוקותיהם אין אנו
מתחשבים", אם יש חוק שמחייב ללמוד תורה בחנוכה, אז אסור ללמוד בחנוכה, כי
זה חוקות הגויים, הרי זו ממשלת הכופרים. היו גם ראשי ישיבות שכעסו על כך
מכיוון שאם האברכים יישארו עד מאוחר, הם יאחרו להדלקת נרות חנוכה, וכן טענו
שלימוד תורה בחנוכה לא תואם את רוח החג, שהרי רוח החג, כמובן, הוא לאכול
לביבות וסופגניות.

אך באמת מדינתנו אינה מדינת הכופרים וחייבים ללמוד תורה בחנוכה, יש חודשיים
וחצי חופש זה די והותר. בכלל, השל"ה כבר התרעם על כך לפני שלוש מאות שנה
שיש מנהג לעשות "בין הזמנים", וגם המהר"ל בנתיב התורה מתנגד למנהג הזה.

מוזכר בגמרא ברכות (לה, ב) שהיה חופש רק בחודשי ניסן ותשרי לאברכים כדי
שיוכלו לעבוד בשדה בזמן הנכון כדי לפרנס את משפחתם. הלכו לעבוד בניסן ותשרי
שיש בהם ממילא הרבה חגים שמונעים לימוד רציף. אבל בימינו גם זה לא שייך,
לכן אין סיבה הגיונית לבין הזמנים באורך של חודשיים וחצי. הרמב"ם אומר
שמלמדי תינוקות צריכים ללמד כל השנה ללא נהפסק מלבד ערב שבת וערב יום טוב
בסוף היום וביום טוב עצמו, אך בשבת לומדים (רמב"ם, הלכות למוד תורה ב ב).
אפילו ב-ט' באב אפשר ללמוד דברים שמתאימים ל-ט' באב (עיין ס' הזמן ובין
הזמנים).

על כל פנים, אדרבא, בחנוכה צריך להתאמץ וללמוד, ואפילו יש עדיפות ללמוד
בחנוכה כפי שהיה מדגיש הרבי מלובביץ' האחרון שדווקא משום שהיוונים רצו לבטל
אותנו מלימוד התורה ,יש דווקא אז מעלה מיוחדת ללמוד.

- פורסם בשאילת שלמה 367

