---
title: "דבר שאינו מתכוון בשנת השמיטה"
type: "מאמר"
---

## דבר שאינו מתכוון בשנת השמיטה

\[שיחה בישיבה בארוחת צהרים\]

שאלה: האוכל פרי בשנת השמיטה, האם מותר לו לזרוק את הגרעין על האדמה? אולי
הגרעין יצמח?

תשובה: כתוב בהלכות שבת שאין לעשות כן בשבת אפילו באדמה יבשה. כי שכיחים
גשמים (עיין שו"ע או"ח שלו ד) ובשבת אסורות זריעה ונטיעה. כמובן, שמירת שבת
היא דאורייתא ולכן גם זריעה ונטיעה בשבת אסורות מן התורה.

אבל בשנת השמיטה מותר לזרוק גרעין על האדמה. מכיוון שזהו דבר שלא מתכוון
ולא פסיק רישא. וגם אלו שני איסורי דרבנן אחד על גבי השני: א. שמיטה שהיא
מדרבנן בזמננו. ב. נטיעה בשנת שמיטה היא מדרבנן לפי רוב הראשונים. במקרה
כזה מותר.

האיסור לזרוע בשבת כולל גם מקרה שהגרעין לא יצמח. מרגע שאדם זורע בשבת-
חייב משום זריעה בשבת. מה שאין כן בבישול בשבת שלא חייב עד שיתבשל.

שאלה נוספת: האם מותר בשנת השמיטה לעשות ספונג'ה ולזרוק את המים החוצה
לדשא- כי אסור להשקות?

התשובה היא שמותר, בגלל מספר סיבות:

א. זה דבר שלא מתכוון. הוא זורק את המים לא כדי להשקות את הדשא אלא כדי
להפטר מהמים.

ב. זה ספק פסיק רישא, כי לא בטוח שמשהו יצמח מהמים האלו.

ג. שמיטה היא מדרבנן בזמננו.

ד. איסור השקאה בשנת השמיטה הוא מדרבנן, מה שאין כן בשבת שהוא דאורייתא-
תולדה של זורע.

סיבה נוספת להתיר קיימת במקרה שיש צינורות מהמרפסת כדי להביא את המים
לאדמה. אם המים מהספונג'ה זורמים דרך הצינור זו גרמא- פעולה לא ישירה-
ומותר.

לכן, אסור בשבת וביו"ט לשטוף ידיים מעל האדמה וחייב להיזהר לא ליטול ידיים
על האדמה בשבת ויו"ט בסוכות. אבל בשנת השמיטה, השקיה היא רק דרבנן.

- פורסם בשאילת שלמה 374

