---
title: "בחינוך אין אלתורים"
type: "מאמר"
---

## בחינוך אין אלתורים

\[מ"ראשי יהודי"\]

אמא אינה קצינה קרבית המומחית באלתורים בשדה-הקרב. פעמים רבות היא אובדת
עצות; עליה להימלך, לחשוב ולהתייעץ. היכן למדנו שבענייני חינוך על כל שאלה
יש תשובה מידית? אנחנו יוצקים דפוסים כלליים ומיישמים אותם לאט לאט, בשיקול
דעת ובכובד ראש. כאן אין מקום לאלתורים. כאן פעמים רבות ברוכה דווקא
ההמתנה. לא חייבים להתייחס מיד לכל טענה. הילד פלט דברים נוראיים על המורה
שלו. בוודאי שאינני רשאי לעבור לסדר היום. מוכרחים לדבר בצדק וביושר – אבל
לא עכשיו! עכשיו כואב לו! הוא בטוח שהמורה מתנכלת לו ורוצה ברעתו. המורה,
החבר, הבוס, ההורה – לא משנה. לכן עכשיו אני מרוכז כולי רק בהקשבה – מאה
אחוז מקשיב! מחר אהיה מרוכז בדיבור. כאמור, אי-אפשר בבת-אחת גם להקשיב וגם
לענות.

- פורסם בשאילת שלמה 268

