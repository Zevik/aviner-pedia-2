---
title: "גירוש יהודי ארצות ערב"
type: "מאמר"
---

## גירוש יהודי ארצות ערב

\[ראיין: הרב מרדכי ציון\]

ש: בזמן האחרון מדברים רבות על גירוש יהודי ארצות ערב בתקופה לפני קום
המדינה...

ת: לצערנו, זו לא תופעה חדשה. מהרגע שהאסלם נולד, הוא רדף יהודים, קבע להם
מעמד נחות של בני חסות המכונה ד'ימי, ערך פוגרומים אכזריים.

ש: אבל תמיד אומרים שגרנו בין המוסלמים בהרמוניה, כגון "תור הזהב" של יהודי
ספרד?

ת: המצאה היסטורית לא מבוססת. מה שנכון הוא שהנוצרים היו הרבה יותר אכזריים
לאין ערוך, אבל אין זה מתיר להתעלל באנשים טובים חפים מפשע.

ש: ומה קרה בתקופה לפני קום המדינה?

ת: במשך זמן רב התנכלו בנו: טבח המוני, גירוש, שוד, סקילה, הכאה.

ש: למה עשו לנו זאת?

ת: מאותה סיבה שאחרים היו אנטישמים, כפי שמסביר הרמב"ם באגרת תימן: מלחמה
באמונה שלנו. הקוראן מלא שנאה ליהודים. והשנאה הדתית קבלה תמיכה בתאות שוד
ממון היהודים.

ש: היהודים בארצות ערב היו עשירים?

ת: כן באופן כללי, עשירים מאוד. הם מלאו תפקידים חיוניים למדינה במקצועות
עתירי ידע.

ש: כמה כסף נשדד מהיהודים שעלו?

ת: קשה להעריך. רכוש בשווי של מליארדי דולרים, מאות מילארדי דולרים. וגם
הרבה בתים, בתי עסק ואדמות.

ש: והרכוש הזה יוחזר?!

ת: מדינת ישראל פנתה לגופים בין-לאומיים. נראה מה יקרה. קשה להיות אופטימי.

ש: תמיד מדברים על צרת הפליטים הערבים מארץ ישראל ולא על פליטים יהודים
מארצות ערב. אולי אפשר לקזז?

ת: זה רעיון מענין. אך כאמור, קשה להיות אופטימי, הערבים מתכחשים.

ש: בכמה יהודים מדובר?

ת: בערך 900,000. הם הגיעו אחרי קום המדינה: אלג'ריה 140,000. לבנון
50,000. לוב 40,000. מרוקו 270,000. מצרים 100,000. סוריה 30,000. עיראק
140,000. תוניסיה 110,000. תימן 50,000.

ש: אבל חשבתי שהם עלו לארץ מתוך אהבת ציון ולא בגלל שאי אפשר היה לסבול את
הגלות?

ת: הנימוק החיצוני של מצוקת הגלות עורר את התשוקה הפנימית לארץ.

ש: ולסיכום?

ת: אשרינו שבחסדי ד' שיש לנו מדינה. אשרינו שאנו מתקבצים כולנו לתוכה. ואנו
נמשיך לבנותה ולהיבנות בה בנפלאות ד' על עמו ונחלתו (עיין ויקיפדיה ערך
פליטים יהודים ממדינות ערב – מ"צ).

- 

נלקח משאילת שלמה 420

