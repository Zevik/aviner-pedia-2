---
title: "אמנות ההקשבה (ב)"
type: "מאמר"
---

## אמנות ההקשבה ב

\[מ"ראשי יהודי"\]

כאמור, יש להקשיב מתוך התעניינות כנה. ולא עוד – אינני חייב להשיב מיד,
אינני קבלן תשובות. הקשבה כנה מפתחת פתיחות ואמון בילד. עליו להיות פתוח
ובטוח. עליו לבטוח בי, לתת בי אמון שלא אנזוף בו בעקבות מה שסיפר לי
ושחלילה לא אשתמש בזה לרעתו. זה המובן של להיות בטוח. ילד במצוקה מפתח
חשדנות, הוא עדיין אינו בטוח בי, אינו מכיר, אין לו מושג מה אעשה עם הדברים
שאשמע. אם אגער בו ואתן לו על הראש – אז זו הפעם האחרונה שהוא יתן בי אמון.
יותר הוא לא יספר לי! צריך לעורר ולבנות את אמונו, את ביטחונו שאני מתכוון
לטובתו, שאני אוהב אותו. כרגע הוא אינו בטוח, ולכן הוא עדיין אינו יכול
לבטוח בי. זה בא ביחד. כמובן שיש הבדל בין הילדים; ישנם ילדים אקסטרוברטים,
מוחצנים – הזקוקים להמון הקשבה, וישנם ילדים אינטרוברטים, מופנמים – שאינם
נוטים לשתף.

- פורסם בשאילת שלמה 274

