---
title: "תורת האבולוציה (מאמר)"
type: "מאמר"
---

ש: האמנם יתכן שלאדם ולקוף יש אב משותף? הרי בתורה כתוב שאדם נברא מאדמה?

ת: בספר אורות הקודש, מרן הרב קוק כותב שההתאמה בין רעיון האבולוציה לפסוקי
התורה ,היא מלאכה קלה, כי כולם יודעים שענייניים אלה אינן כפשוטם, אלא סתרי
תורה (אורות הקודש ב תקלח).

ש: לא נראה לי שאנו דומים לקוף.

ת: בכל זאת יש איזה דימוי.

ש: אבל איך אנשי המדע הצליחו להוכיח זאת? הרי אינינו עדים לאבולוציה?

ת: כי זה לוקח זמן רב . החיים הופיעו על פני כדור הארץ לפני שלוש וחצי
מיליארד שנה בערך, ומאז המינים השונים של בעלי חיים מתרבים ומתפתחים. יש
מיליונים של מינים. החיים מתפתחים כל הזמן.

ש: בהתחלה כולם חשבו שכל המינים נבראו כמו שהם על ידי רבונו של עולם?

ת: אכן. אבל אנשי המדע הם סקרנים. הם התפלאו מאוד מדימוי בין בעלי חיים,
במיוחד כאשר התבוננו בשלדים. הנה דוגמה, לכאורה לויתן לא דומה לאדם. בכל
זאת ,הסנפיר שלו דומה ממש ליד אנושית: חמישה אצבעות עם גלילים Phalanges.
הראשון שהחל לסדר את כל המינים לפי סוגים היה השוודי קארולוס ליניאוס Carl
Von Linne, אבל הוא סידרם מלמעלה למטה, מהאדם עד היצורים הנחותים. וכן סבר
הצרפתי בופון Buffon, שלדעתו הקוף אינו אלא אדם שהתנוון.

ש: הקוף בא מן האדם!

ת: כן לדעתו. כך גם אומרים חז"ל שבדור הפלגה שליש המין האנושי הפכו לקופים
(בראשית רבה כג ו). אבל זה משל, הכוונה לבני אדם פראיים כדברי הרמב"ם במורה
נבוכים (ז א).

ש: על כל פנים, זו אבולוציה?

ת: עוד לא. זו לא התפתחות ממין למין. מי שקידם נושא זה הוא הצרפתי לאמארק
Lamarck לפי מאתים שנה. לדעתו בעלי חיים מסוגלים במשך חייהם לשנות את
איבריהם כדי להתאים את עצמם יותר טוב לסביבה.

ש: למשל?

ת: הגמל יצר לעצמו דבשת למען אגור נוזלים עקב שהייתו במדבר. ודוגמתו
המועדפת של לאמארק היא הג'ירפה. לאביה הקדמון היה צוואר רגיל, אבל העשב
והעצים הנמוכים נעלמו, לכן כדי להשיג עלים של עצים למזונם, הג'ירפות משכו
על צווארם שגדל בכמה מילימטרים, מה שעבר בירושה. וכן מדור לדור, כך שהצוואר
גדל עד לאורכו העכשוי.

ש: אבל אנחנו לא רואים שתכונות נרכשות עוברות בירושה. ספורטאי שמפתח שריריו
אינו מוליד ילדים עם יותר שרירים.

ת: נכון מאוד. לכן לאמארק לא זכה להצלחה. אבל עצם רעיון ההתפתחות מצא חן
אצל כמה אנשי מדע, ובמיוחד האנגלי דרווין Darwin, שהשתקע בעבודה של תצפיות
על בעלי חיים.

ש: איפה?

ת: בכל העולם. הוא הצטרף לנסיעה בעולם כולו חמש שנים, במיוחד באמריקה
דרומית באיי הגלאפאגוס Galapagos, בהם ראה איך הזנים השונים מתאימים עצמם
לתנאי הסביבה של כל אי. גם באנגליה, הוא ראה איך מגדלי בהמות, מזווגים
מינים שונים כדי לשפרם. ואחרי עשרים שנות מחקר הוא פירסם את ספרו על מוצא
המינים, שעשה מהפכה בעולם.

ש: במה הוא שונה מלאמארק?

ת: הוא מסכים איתו בעצם האבולוציה אך לא בסיבה ובמנגנון. באיי גאלפאגוס הוא
חקר ציפורי שיר קטנים, שהם מאותו מין, אך שונים מאי לאי, למשל איפה שבעצים
יש גרעינים יותר גדולים, יש לציפורים מקור יותר גדול. אפשר לראות זאת
במוזיאון מדעי הטבע.

ש: איך נוצרו השינוים?

ת: הטבע מבצע ברירה, הכי מתאימים לסביבה הם השורדים.

ש: הטבע כזה חכם?

ת: כך סבר אריסטו. לא כן דרווין. לדעתו זה ענין של מקרה. למשל, ג'ירפות
נולדות עם צוואר פחות או יותר ארוך. אז דרווין לא ידע זאת, אך הסיבה לך היא
מוטציה גנטית. אם כן, הג'ירפות שנולדו במקרה עם צוואר יותר ארוך, ניזונו
יותר טוב, נהיו יותר חזקות, והתרבו יותר מאשר אחרות קצרות צוואר. כיוון
ששינוי זה רשום ברכוש הגנטי – גם דבר שדרווין לא ידע – תכונה זו מועברת
לדור הבא וכן הלאה, במשך אלפי דורות, עד שלבסוף נהיה צוואר ארוך.

ש: התאוריה שלו מצאה חן בעיני אנשי המדע. ובעיני אנשי הדת?

ת: התנגדות חריפה. לדעתם כל המינים נבראו כמו שהם. וכך סוברים תומכו
הבריאתנות Creationism מכל הדתות עד עצם היום הזה.

ש: ומה אומר המדע היום?

ת: לדרווין היתה תחושה מדעית בריאה, שהרי חסרו לו כלי הגנטיקה שיש לנו
היום, שהוכיחו לפני מאה שנה את תורת האבולוציה.

ש: כיצד?

בזכות ה-DNA שמכיל את הגנים שלנו, שמגדירים את תכונותינו הפיזיות, למשל צבע
עיניים. אפשר לפרק את הADN- לארבע מולקולום שמרכיבות אותו המכונות A C G T,
ולגלות מוטציה שהיא סוג של טעות גנטית.

ש: זה יכול לקרוא בכל נושא?

ת: כן. כן, זה יכול לקרוא בכל תא. אבל זה עובר תורשתית רק אם זה קורה בתא
רביה, זכרי או נקבי. למשל יש פרפר שנקרא אבקת עש מתובלת Peppered Moth
(עיין ויקיפדיה), שמעבירה צבע לבן לצאצאיו. אבל עקב טעויות שכפול נולדו
פרפרים שחורים.

ש: אני מבין שזה חסרון כיוון שהם נדבקים בעץ השדר Birch שהוא לבן, אך זה
הופך למעלה אם אותו עץ נעשה שחור עקב זיהום האוויר. ובכל זאת אין זה נקרא
מין חדש.

ת: נכון מאד! בשביל מין חדש, יש צורך בשינויים רבים ב-ADN, אבל יש לנו
שלדים מלפני עשרות מיליונים שנים ואפשר לעקוב. אפשר גם לתארך את הופעת בעלי
חיים.

ש: אפשר גם לדעת את מהירות השינויים?

ת: כן. אנשי המדע חישבו: 0.27% שינויים ב-ADN כל מיליון שנה.

ש: אז על פי זה, על פי השינויים בנינו ובין השימפנזים למשל, אפשר לחשב, מתי
היה חי האב המשותף.

ת: נכון. אבל האב קדמון לכל, התא הראשון המשותף לכולם, היה לפני 3.8
מיליארד שנה. הרבה יותר מאוחר לפני 540 מיליון שנה, הופעו יצורים בעלי כמה
תאים, בתחילה במים. ולפני 225 מיליון שנה הופיעו צמחים ובעלי חיים על פני
האדמה, כאשר הדינוזאורים הם ששלטו בעולם.

ש: בטוח שהיו דינוזאורים או זו תאוריה?

ת: זה לא תאוריה. זו עובדה. יש שלדים בכל העולם. אני בעצמי ראיתי במוזיאון
של מדעי הטבע באקס-אן-פרובאנס, Aix-En-Provenceבדרום צרפת (עיין בויקיפדיה
(Museum d’Histoire Naturelle Aix en Provenceשלד של אחד הדינוזאורים
באירופה טיטאנוזאורוסTitanosaurus באורך 12 מטר.

ש: די גדול...

ת: יש יותר גדולים. לפני 65 מיליון שנה הם נעלמו מכדור הארץ, יחד עם עוד
אלפי סוגי בעלי חיים. רק נותרו ציפורים ויונקים קטנים, ביניהם הקופים
ואנחנו, בני אדם, לפני 7 מיליון שנה.

ש:אבל האדם נברא לפני 5779 שנה?

ת: האדם בצלם אלהים, אך כל מיני יצורים בצורת אדם קדמו. עיין אגרת מרן הרב
קוק, אגרת צא, ובכלל עיין ספרי הקטן 'מרן הרב קוק והאבולוציה', בו מצוטטים
עוד גדולי ישראל שמקבלים את רעיון האבולוציה: רבי עובדיה ספורנו, הרב שמשון
רפאל הירש, הנצי"ב, בעל תפארת ישראל, בעל תורה תמימה, הרב אליהו בן אמוזג
והג"ר גדליה נדל.

ש: רב חרדי!?

ת: כן. הרב יצחק שילת ערך את שיעוריו בספר "תורתו של ר' גדליה" ואפשר למצוא
קישור אליו בערכו בויקיפדיה. על כל פנים ,בין אבותינו, יש סוגים שונים:
אוסטרלופיתקוס Australopithecus, הומו הביליס Homo Habilis, הומו ארקטוס
Homo Erectus, האדם הניאנדרטלי Neanderthal, ועוד ועוד, ובסוף הומו סאפיאנס
Homo Sapiens.

ש: למה בסוף?

ת: כי כל שאר הסוגים שנעלמו, ורק הוא נשאר. הוא הופיע לפני 2.3 מיליון שנה
באפריקה ואנחנו צאצאיו.

ש: אז אנחנו כולנו "ספרדים"?

ת: ליתר דיוק, כולנו אתיופים. מה שנקרא בשפה רגילה: Out of Africa.

ש: אז למה יש אנשים בצבע לבן?

ת: אבולוציה. איפה שיש שמש, צבע שחור עדיף. לא כן, במקומות אחרים. והנה
דוגמה מודרנית: כבר עשרת אלפים שנה, אדם מגדל פרות כדי לשתות חלב, וזה
השפיע על רכושו הגנטי. תינוק מעכל את חלב בעזרת אנזים הנקרא LPH, אך פעלותו
מפסיקה עם הגיל. לכן הרבה מבוגרים לא מעכלים טוב חלב. מלבד בחברות בהן
התזונה מבוססת על חלב, כי חלה מוטציה ב-LPH, כך שהוא ממשיך לפעול בגיל
מבוגר. כך הוא בצפון אירופה, כי שם החלב נשמר היטב בזכות האקלים הקר.

ש: והאם האבולוציה תמשיך עלינו?

ת: ודאי. אך בקצב מועט בגלל ההתפתחות הטכנולוגית. על כל פנים, זה ענין של
אלפי שנים.

ש: אין מוטציה מהירה?

ת: אצל יתושים, כן. כיון שמשתמשים בקוטלי יתושים, הם פיתחו מהר מאוד זנים
אמידים, בעזרת מוטציות. אם מחליפים סוג קוטל יתושים, שוב תהיה התאמה חדשה.

ש: אז איך יש זנים של בעלי חיים שנכחדים בימינו?

ת: כי האדם עורך שינויים חדים בסביבה, שלא נותנים לבעלי חיים זמן להתאקלם
מחדש.

ש: נחזור לאדם. למה הניאנדרטלי נעלם?

ת: עד היום לא יודעים בדיוק. הוא נעלם פתאום לפני 30,000 שנה, והומו
סאפיאנס התפשט על פני כל כדור הארץ.

ש: ואיך אנו יודעים שאנו צאצאיו?

ת: כי אנו דומים לו. הניאנדרטלי היה נמוך, רחב, חזק, חסון, בנוי לתנאים
אקלמיים מאוד קרים. הומו סאפיאנס יותר גבוה ורזה. גם צורת ראשו דומה לזו
שלנו. אגב, התגלה שריד של הניאדרטלי גם בישראל לפני מאה שנה במערת תנור
במערב הכרמל, שמלפני 100 אלף שנה, וכן במערת כבארה, על יד זכרון יעקב, יותר
צעיר שמלפני 60-50 אלף, וכן במערת עמוד, בגלל העליון, גם באותו גיל.

ש: אפשר לבקר?

ת: בבקשה. אפשר גם למצוא באנציקלופדיות ובאתרי אינטרנט. נמצאו בעולם אלפי
שרידים שלנו.

ש: מתי הופיע הומו סאפיאנס?

ת: לפני 200 אלף שנה באפריקה. אך הגיע לאירופה רק לפני 30 אלף שנה.

ש: הוא ידע להשתמש באש?

ת: כבר הרבה לפני כן! באתר אשלי בגשר בנות יעקב, יש שרידים המעידים על
שימוש באש לפני 700 אלף שנה, ובמערת קסם על יד ראש העין, מלפני 350 אלף
שנה. וכן בעוד מקומות בעולם (עיין ויקיפדיה: שימוש האדם הקדמון באש).

ש: ידעו עוד דברים?!

ת: כן. להכין סכינים מצוֹר Flint ושאר כלים. להכין בגדים. אבל לא היו בצלם
אלהים, נשמה אלהית. לא ברור שהניאנדרטלי ידע לדבר, ואם ידע, אלו היו כמה
מילים, לא כמו הדיבור שלנו. הומו סאפיאנס גם ידע לחרוט צורות של בעלי חיים
על האבן,כפי שרואים בכמה מערות.

ש: ולא יודעים למה נעלם הניאנדרטלי?

ת: לא. אולי שינוי אקלים. אולי התמעטות ילודה. אולי מחלות. אולי יתרון
טכנולוגי של הומו סאפיאנס שהשתלט על הצמחים ועל בעלי החיים, אולי סיבות
אחרות. אינינו יודעים.

ש: והאם הניאנדרטלי והומו סאפיאנס לא התחתנו ביניהם?

ת: לפעמים, אבל זה היה נדיר. בגנים שלנו, יש בין 1% ל4% של גנים של
הניאנדרטלים. כנראה זה קרה לפני 80,000-50,000 שנה. אז ניאנדרטלי לא נעלם
לגמרי,בהיותו קצת שורד בנו...

ש: כל זה מאוד משכנע. וזה לא סותר סיפור התורה על בריאת האדם?

ת: לא. אין קשר. זה תורה וזה מדע. המדע עוסק בהכרת המציאות והתורה מדריכה
מה צריך להיות

במציאות, כדברי המהר"ל בנתיבות עולם, נתיב התורה (פרק יד). האם האדם בא עם
הקוף מאב משותף, אין זו שאלה של תורה אלא של מדע, שיש לברר בכלים מדעיים.
האם הוא בצלם אלהים או לא, כלומר האם יש לו נשמה, זו כבר שאלה של תורה.

ש: ואולי המדע טועה?

ת: בודאי יתכן. אבל כרגע תורת האבולוציה היא מאוד מבוססת, לא פחות מכל
תאוריה מדעית אחרת.

ש: אבל מי ברא את האדם, האבולוציה או רבונו של עולם?

ת: רבונו של עולם דרך שליחו הנאמן, התהליך האבולוציוני. הוא יתברך ברא את
החוקים ומקיים את החוקים שהם סיבת האבולוציה. כאמור,הנוצרים הפרוטסטנטים
מתעקשים לומר שסיפור מעשה בראשית הוא כפשוטו. אנו מזמן אמרנו שהוא משל
וסוד.

ש: אבל יש אומרים שהתהליך האבולוציוני אינו סביר.

ת: נכון. הרבה מדענים טוענים כן. אך מצד שני, יש הוכחות מדעיות שתורת
האבולוציה נכונה. אז יש מוכיחים מצירוף זה שיש אלהים. מה שנקרא ההוכחה
הפיסיקו-טלאולוגית, כלומר ההרמוניה בעולם מוכיחה שיש מנהיג לעולם.

ש: אז למה באמריקה יש מלחמת חרמה של הנוצרים הדתיים נגד תורת האבולוציה?

ת: כי, כאמור, הם מבינים הפסוקים כפשוטם. יש שם מלחמה גדולה של הבריאתנות
Creationism נגד תורת ההתפתחות. אז הם המציאו את התכנון התבוני, D I,
Intelligent Design. וזה הגיע לבית משפט שפסל אותו.

ש: בית המשפט פוסק בעניני אמונה?!

ת: לא. אבל בעניני בתי ספר. על פי התיקון הראשון לחוקת ארצות הברית, יש
הפרדת דת ומדינה, לכן אסור ללמד ענינים דתיים בבתי הספר של המדינה. כמובן,
בחייהם הפרטיים, רובם הם מאמינים, אך בחיי הציבור, אין להכניס דת. לכן אסור
ללמד בבתי ספר שבראשית ברא אלהים את השמים והארץ.

ש: מה טוען התכנון התבוני?

ת: שהאבולוציה אינה מסוגלת להסביר את כל התופעות בביולוגיה, כי הן מורכבות
מדי, ולכן הסיכוי שתהליך כזה יתרחש על ידי ברירה טבעית הוא אפסי, ולכן יש
הכרח להניח שיש שכל עליון שמתערב.

ש: וזה לא נכון?

ת: מבחינה אמונית זה ודאי נכון. רבונו של עולם הוא המנהיג את כל ההויה, אך
זה לא מהווה הוכחה מדעית. זו לא תאוריה מדעית אלא תאוריה אמונית.

ש: אבל אם אין הסבר מדעי מספק, למה זו לא הוכחה מדעית?

ת: כי יש אלפים, עשרות אלפים ומאות אלפים תצפיות שמארות את תורת האבולוציה,
נכון שנותרו כמה קושיות חמורות שטרם נפתרו, אך לא די בכך כדי להפריך לגמרי
תאוריה, אלא יש להתאזר בסבלנות ולקוות שבמשך הזמן, המדע בעצמו יתפתח וימצא
תשובות.

ש: אותם בריאתנים מחפשים כמה שאפשר חורים בתורת ההפתחות כדי להוכיח מציאות
ד'...

ת: נכון. זה נקרא "אלהים סותם חורים", בצרפתית Dieu Bouche-Trou, ובאנגלית
God of the Gaps. אמנם חסידי התכנון התבוני לא אומרים זאת בגלוי, כדי שלא
יאשימו אותם בהכנסת טיעונים דתיים, אלא מדברים על תכנון תבוני שהוא כביכול
דבר טבעי מדעי, אך ברור שכוונתם היא תאיסטית, כלומר אל בורא עולם ומנהיג
עולם. למעשה זו אמונה דתית בריאתנית מוסוות במדע, אבל ההסוואה לא טובה.

ש: לכן בית המשפט עלה על זה...

ת: נכון. כמובן העידו שם גם מדענים בכירים, והוכיחו שיש כאן איזו מזימה.
לכן בית המשפט הפדרלי בדובר Dover, אסר בשנת תשס"ה ללמד את התכנון התבוני
בבית הספר, שכאמור על פי התיקון הראשון First Amendment לחוקת ארצות הברית,
אסור ללמד דת בבתי ספר של המדינה.

ש: שמעתי את משל השעון: אם מוצאים על חוף הים שעון, אי אפשר לטעון שנוצר
במקרה, בברירה טבעית, בתהליך התפתחותי.

ת: נכון. זה משל מפורסם. בודאי מבחינה אמונית, הוא נכון. אך אינו מהווה
הוכחה מדעית. משל השעון של התכנון התבוני הוא חזרה על ההוכחה הטלאולוגית
העתיקה שהזכרנו : אם יש הרמוניה בעולם, סימן שיש מנהיג (ועיין עוד בספרו של
הרב "יוצר אור", וכן בספר "המאמין והפילוסוף").

ש: אבל זה מה שמסופר במדרש על אברהם אבינו, שאם יש בירה דולקת, כלומר בית
מלא אור, אז יש בעל בירה?

ת: נכון, אך אלו היו השלבים הראשונים של חיפוש אברהם אבינו, כמו שכותב רבי
חסדאי קרשקש בספרו ד', שאברהם אבינו חקר האמת, ועל יסוד זה ד' התגלה אליו
ואמר: אני בעל הבירה. כלומר לא פילוסופיה ומדע, אלא אמונה ונבואה.

ש: מה למשל לא מ וסבר טוב מבחינה מדעית ל טענת תומכי התכנון התבוני?

ת: הסתברות נמוכה, אחד על עשר בחזקת ארבעים אלף. אך כבר השיבו עליהם. או
מורכבות שאינה ניתנת לצמצום Irreducible Complexity, כגון של שוטון
Flagellum, אך זה נדחה על ידי הקהילה המדעית .ולא נתעכב כאן בפרטים.
הקיצור, התכנון התבוני, אינו מדע אלא דת.

ש: ותורת האבולוציה היא באמת תאוריה או סתם השערה?

ת: כל התאוריות המדעיות הן השערות, שיתכן שתופרכנה ביום מן הימים, עקב
תגליות חדשות. אבל כאמור, תורה זו מאוד מבוססת, לא פחות מתאוריות מדעיות
אחרות, במיוחד אחר גילוי ה-D.N.A..

ש: ותומכי התכנון התבוני אינם מבינים את זה?!

ת: שאלה טובה .אבל כיון שהם נוצרים פרוטסטנטים שתופסים את פסוקי התורה
כפשוטם מילה במילה, הם כאילו נאלצו להמציא תאוריה זו .במסמך פנימי הנקרא
הטריזThe Wedge , הם מתארים מזימתם להשתמש בתכנון התבוני כסוס טרויאני כדי
להכניס את הבריאתנות בבית הספר. אך תחבולה הזאת התגלתה, שזה לא מדע אלא דת.

ש: אם כך, נחזור לאמונה. האתאיסטים טוענים שהטבע מנהיג את הכל והמאמינים
טוענים שהאל מנהיג את הכל, אך אם למשל נאמר שהאלהים הוא הטבע, אז נעלמת
המחלוקת.

ת: אכן. כך סבר שפינוזה, אבי הכפירה המודרנית, שהאלהים הוא הטבע. Deus Sive
Natura, האל כלומר הטבע. קוראים לזה פנתאיזם, כלומר הכל הוא אלהות. אבל זו
כפירה, שיא הכפירה. האלהים אינו רק הכל בלבד , אלא מעל הכל ושורש הכל, לפני
הכל ואחרי הכל. אדון עולם אשר מלך בטרם כל יציר נברא ואחרי ככלות הכל, לבדו
ימלוך נורא.

ש: היה רב בלונדון, הרב דוד ניטו, בעל ספר כוזרי שני, שטען שהאלוה הוא טבע
וזה גרם מהומה גדולה.

ת: נכון. אבל הוא הסביר את עצמו שהכוונה שרבונו של עולם הוא המקיים את
הטבע. ושאלו את החכם צבי והוא הצדיק אותו (שו"ת חכם צבי יח), ועיין בספרו
של רבנו הרב צבי יהודה אור לנתיבתי בפרק "אלהים גימטריה הטבע" (עמ' קלא).
ומרן הרב קוק מברר באריכות את הטעות של שפינוזה במאמריו דעת אלהים ועבודת
אלהים (בעקבי הצאן).

ש: אז התירוץ הזה נופל?

ת: לא לגמרי. יש לתקן את הפנתאיזם של שפינוזה, לא שהכל-הוא-אלהות אלא
הכל-הוא-באלהות, מה שנקרא פן-אן-תאיזם. עיין בפנקסי הראיה (עמ' צא-צג), וכן
באורות הקודש חלק ב: "השקפה פנטאיסטית, כשהיא מזדככת מסיגיה המובלטת בחלקים
רבים ממנה בהחלק התבוני של החסידות החדשה" (עמ' שצט).

ש: מי היא "החסידות החדשה"?

ת: של הבעל שם טוב, לעומת החסידות הישנה של חסידי אשכנז, רבי יהודה החסיד,
רבי שמואל החסיד, בעל הרוקח.

ש: ומה זה ה"חלק תבוני"?

ת: חסידות חב"ד, חכמה בינה ודעת, שהסבירה ענין זה באופן שכלי, בספר התניא,
שער היחוד והאמונה. זה גם נמצא בספר נפש החיים של רבי חיים מוולוז'ין שער ג
(עיין פירוש של הרב על ספר נפש החיים).

ש: זה חידוש שלהם?

ת: ודאי לא. בעל התניא מתבסס על רבי סעדיה גאון, ורבי חיים מוולוז'ין על
הרמב"ם, שפותח את המשנה תורה שד' "ממציא כל נמצא וכל הנמצאים משמים וארץ
ומה שביניהם לא נמצאו אלא מאמתת המצאו" (הלכות יסודי התורה א א). לא רק ברא
ואחר כך עזב את העולם, אלא מחייה אותו כל רגע, מחדש בטובו כל יום מעשה
בראשית, ואתה מחייה את כולם.

- פורסם בשאילת שלמה 576

==

==

