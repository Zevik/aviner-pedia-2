---
title: "קדימה אל הירח! (מאמר)"
type: "מאמר"
---

ש: התפרסם שביום שישי חללית ישראלית תפלס את דרכה לירח...

ת: אם הכל יפעל כמתכונן, אכן הגשושית, SPACE PROBE, תגיע לשם, אבל יכולות
להיות תקלות. יש רק דרך אחת להצליח ויש אלף אפשרויות של תקלות.

ש: אבל, קודם כל אני שואל: למה זה חיוני לבזבז כסף עתק על זה, כאשר יש
במדינת ישראל אנשים רעבים?

ת: קודם כל, זה לא כסף עתק, זו הגשושית הכי זולה שנוצרה עד כה, בעלות של
מאה מיליון דולר, לעומת הקודמות שעלו מיליארדים. היא גם קטנה, מטר וחצי על
שני מטר, וקלה רק 600 ק"ג בשיגור, כאשר 75% הוא חומר דלק, ולכן 160 ק"ג
בנחיתה.

ש: טוב, זו גשושית זולה, אבל האם זה לא כסף שנזרק לפח? מה איכפת לנו מהירח?

ת: זה לא לשווא.

א. במדע הכל קשור בכל. התקדמות בתחום א מקרינה על תחום ב. הגשושית תשדר לנו
מידע ממה שקורה על פני הירח, במיוחד בשדה המגנטי. הכל מחובר ומאורג ומסורג.

ב. זה מעורר אצל הנוער את התשוקה ללמוד מדע, וזה פתח להתפתחות טכנולוגית,
שחיונית מבחינה כלכלית ומבחינה בטחונית.

ג. זה פותח אופקים חדשים ליצירה ולכלכלה הישראלית כלפי חוץ. כי בינתיים, רק
שלוש מעצמות הנחיתו גשושית על הירח: ארצות הברית, רוסיה וסין. בסופו של
דבר, העניים ירוויחו מזה.

ש: לא מיד...

ת: נכון. צריך גם חשבונות לטווח קצר וגם חשבונות לטווח ארוך. עיין גיטין מה
על תקנות חז"ל לתיקון העולם, לטובת הכלל לטווח ארוך.

ש: כאשר הרב היה מהנדס בחו"ל, הוא גם היה שותף בשיגור דבר מה לחלל?

ת: פרוייקט קטן מאוד כסטאז'ר ב"מרכז לאנרגיה גרעינית" למדידת קרינה קוסמית.
רק חודשיים.

ש: האם יש כל כך הרבה מה לחקור על הירח שאנחנו לא יודעים?

ת: תמיד יש מה ללמוד. אך בעיקר, המדינאים והמדענים רואים בירח פרוזדור
לטרקלין שהוא כוכב מאדים, שבו יש הרבה מאוד מה לחקור.

ש: למה צריך תחנת ביניים?

ת: כי בגלל הכבידה הגדולה של כדור הארץ, צריך הרבה אנרגיה כדי לצאת משדה
הכבידה, הרבה מאוד חומר דלק, הרבה משקל, והכל נעשה מסובך. על פני הירח,
הכבידה היא רק שישית מפה. יש שאפילו מעדיפים תחנת חלל החגה מסביב לירח.

ש: שמעתי שמועה שההתענינות במאדים היא לא רק לשם מחקר, אלא כדי לספק מקום
מגורים חלופי למין האנושי, במקרה שתהיה תקלה על פני כדור הארץ שכבר לא
תאפשר חיים על פניו. זה רציני?

ת: בינתיים, זה נראה מדע בדיוני אפוקליפטי. ימים יגידו. מה שבטוח הוא שארץ
ישראל היא פה, ולא נצא ממנה, לא לאמריקה, לא לירח, ולא למאדים.

ש: אבל ארץ ישראל נמשכת כלפי מעלה אל עבר השמים עד אין סוף, אז אם תהיה
חללית בדיוק למעלה, היא עדיין תחשב כארץ ישראל...

ת: טוב. נחיה ונראה. אגב, מרן הרב קוק מעלה את השאלה הידועה, איפה יהיה
מקום על פני כדור הארץ אחרי תחית המתים. הוא מביא מדרש חז"ל שזה יהיה
בעולמות אחרים, והוא מפרש זאת ככוכבים אחרים. על כל פנים, התנאים האקלימים
על פני מאדים אינם מאפשרים חיים שם.

ש: אי אפשר לשנות את האקלים?

ת: בינתיים, כפי האמצעים שבידינו עתה, זה לא נראה. בוא, נחזור לקרקע
המציאות.

ש: כן. השאלה הראשונית היא כיצד נוצר הירח?

ת: בראשית ברא אלהים את השמים ואת הארץ, השמש והירח והכוכבים, וזה גם שם
הגשושית: "בראשית".

ש: התכוונתי לשאול באיזה תהליך ד' ברא את הירח?

ת: אינינו יודעים בדיוק. כוכב הלכת שלנו הוא מאוד חריג בגודלו. יש תאוריות
רבות. ההשערה הכי מקובלת היום היא שכוכב התנגש בכדור הארץ, כתוצאה מזה נתזו
רסיסים אדירים משני הכוכבים שהתגבשו לירח שלנו. אולי.

ש:שאלה יותר מעשית: כיצד יהודי ירא שמים שנמצא על הירח, יאמר קדוש לבנה?

ת: הוא לא יאמר. הוא יהיה אנוס. הגאון הרב מנחם כשר כתב ספר קטן "האדם על
הירח" על שאלות הלכתיות שונות מסוג זה, כאשר הייתה הנחיתה הראשונה של אדם
על הירח לפני חמישים שנה. אבל זה נמשך רק שלוש שנים, וסך הכל נחתו שם 12
אנשים. מאז, אף אדם לא הגיע.

ש: אז כיצד אנו אומרים בקידוש לבנה: איני יכול לנגוע בך?

ת: הכוונה: מפה, מכדור הארץ. ובכלל, כל המשלים שבתנ"ך שבחז"ל הם לפי מצב
המדע באותה תקופה, כפי שמעירים מפרשי מורה נבוכים שד' התגלה ליחזקאל הנביא
מתוך משלים של האסטרונומיה הישנה ועיין ספר אדר היקר למרן הרב קוק.

ש: נחזור לירח. האם יש כל כך הרבה מידע על הירח עבור גשושית לאורך ימים?

ת: לא. היא תכלה אחרי שלושה ימים עקב החום והקרינה.

ש: גששית חד פעמית! היא תהפך לגרוטאה?!

ת: כן. יש על פני הירח מאות טונות של גרוטאות שהשאירו אמריקאים, רוסים ועוד
מדינות. אך בתוך הגשושית השארנו "קפסולת זמן" עם חומר דיגיטלי שכולל את
התנ"ך, תפילת הדרך, מידע על ישראל, תמונות נוף ועוד כמה דברים מעניינים. אז
כאשר יגיעו לשם אנשים, הם ימצאו שם אחיזה ללב ההויה.

ש: ובסיכום?

ת: מה רבו מעשיך ד'. מה גדלו מעשיך ד'.

- פורסם בשאילת שלמה 587

