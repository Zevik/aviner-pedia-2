---
title: "מדורת ל\"ג בעומר - מה המקור? (מאמר)"
type: "מאמר"
---

\[מאתר "סרוגים"\]

**עדיף מדורה קטנה וצנועה שתשמח את רשב"י**

אם אנשים ישאלו אותי מה המקור למדורות של ל"ג בעומר נהיה מאוד נבוכים להשיב
להם, כי זה לא מוזכר בגמרא ובתורתם של הקדמונים.

יתר על כן, ל"ג בעומר בעצמו לא מוזכר אצל רבותינו הקדמונים בתור יום חג,
אלא בתור יום שנפסקה האבלות של ספירת העומר, לא אומרים תחנון, לא סופדים
וכו'.

יותר מאוחר האר"י ז"ל נהג באותו יום לשמוח על קברו של רשב"י בגלל מסורת שזה
יום פטירתו. ולכן נקרא אותו יום, יום הילולא דרשב"י. וכן נהגו גדולים אחרים
הן על קברו של רשב"י והן במקומות אחרים.

אבל גם זה לא מניח לגמרי את דעתו של הפוסק החתם סופר (יו"ד רלג), שכותב
שאין לנו להוסיף חגים חדשים, הן בגלל הבעיה של בל תוסיף, והן בגלל ההנזרות
הכוללת אחרי החורבן, מה שנקרא בטלה מגילת תענית (מגילת תענית היא ספר
מתקופת התנאים עם עשרות ימי חג לנצחונות צבאיים של בית חשמונאי למשל).

אומר החתם סופר כי אין לחדש חג אלא ביום שנעשה בו נס של הצלה והרי ל"ג
בעומר הוא לכל היותר יום שנהגו להמנע בו מתחנון.

עד כאן דברי החתם סופר, שמהם עולה החובה לקבוע יום חג ביום העצמאות וביום
ירושלים שהם ימי הצלה.

גם ר' שאול נתנזון, בעל ספר שו"ת שואל ומשיב (ה' לט), תמה מצד אחד שהרי
נפסק בשו"ע שיום פטירת הצדיקים אמור להיות יום צום, ולא יום שמחה (כידוע יש
שצמים ביום פטירת משה רבנו, שודאי היה גדול מרשב"י).

הוא גם מתייחס למה שנהגו לשרוף בגדים במדורה ואומר שזה בל תשחית.

זה נכון, שבגדי מלך היו שורפים אבל זה בגלל שאסור להשתמש בבגדיו, אבל פה
איזה סיבה יש לשרוף? עדיף לתת צדקה.

ואכן לצד הרבה גדולי ישראל שמשתתפים באירועים האלה יש יותר שלא משתתפים.

מצד שני, לא נקבל את הטענה של אלו האומרים כי מדובר באירוע אלילי, המזכיר
את פולחן האש הקדום. עדיין מדובר ביהודים כשרים הרחוקים מזה כמטחווי קשת,
הרואים בזה ברובם אירוע חברתי.

ומכיון שאנחנו עוסקים באירוע חברתי, יש לדאוג שלא יהיה לו אופי מזיק ואנטי
חברתי ולכן יש לדאוג לבטיחות באש, ולהדליק אותה רק במקומות שאין חשש בהם
האש תתפשט, אסור לגנוב קרשים או עגלות סופר (הם לא עולות 5 שקלים).

יש לדאוג כי יש מספיק מים וחול לכיבוי המדורה ואם אפשר לדאוג גם למטף.
ולאחר המדורה, יש לדאוג כי כיבו את כל הגחלים ולא נשאר לכלוך או אשפה במקום
המדורה.

חשוב לא להפר את חוקי הצניעות הנדרשים בין גברים לנשים ולדאוג ששהייה לעומק
הלילה לא תהיה מופרזת ולא תפגע ביום שלמחרת ובעיקר בתפילת שחרית.

המסקנה מכל אלה שאין צורך במדורה גדולה, גם מדורה קטנה וצנועה מחממת את הלב
והנשמה ומצילה מכל הסכנות של האש.

זה ודאי ישמח את רשב"י.

