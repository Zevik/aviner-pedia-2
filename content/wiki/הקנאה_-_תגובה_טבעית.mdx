---
title: "הקנאה - תגובה טבעית"
type: "מאמר"
---

## הקנאה – תגובה טבעית

\[מ"ראשי יהודי"\]

על-פי רוב, במצב של דימוי עצמי נמוך מעורבת גם קנאה. הקנאה היא דבר טבעי,
ומצינו גם גדולים שקנאו: שאול רדף אחרי דוד משום שקינא בו: "הִכָּה שאול
בַּאֲלָפָו, ודוד ברבבֹתיו" (שמואל א יח ז). רבי יהושע בן-פרחיה אמר: "בתחילה כל
האומר לי עלֵה \[לגדולה\], אני כופתו ונותנו לפני הארי, עתה כל האומר לי
לירד ממנה, אני מטיל עליו קומקום של חמין" (מנחות קט ב).

כאשר ילד מקנא – זה טבעי, אבל לא כל דבר טבעי הוא דבר טוב. למשל,
מחלות-ילדות. הרופא מגיב: טוב שהוא חולה. בוודאי שצריך לטפל במחלה, אבל זו
מחלת-ילדות, זו דרך הטבע, טוב שהוא חולה עכשיו ולא יותר מאוחר. כך גם כאשר
ילד מקנא באחיו הקטן שנולד, זה טבעי.

הסיבה להתנהגות לא ראויה של ילד, יכולה להיות אחת מאלה שמנינו למעלה –
דימוי עצמי נמוך או קנאה, אך יכולה להיות גם סיבה שלישית: שעמום. יש ילדים
רבים שעושים שטויות כתוצאה משעמום, ותו לא. הם טיפוסים שובבים, לא אכפת להם
אפילו להסתכן לצורך העניין. הם מטפסים על העצים, מפרקים דברים.

הם מכים ומוכנים לסיכון לחטוף בחזרה. לא נורא. זה ספורט.

- פורסם בשאילת שלמה 244

