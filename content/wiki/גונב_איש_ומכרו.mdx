---
title: "גונב איש ומכרו"
type: "מאמר"
---

## גונב איש ומכרו

\[הרב שלמה אבינר\]

\- שלום אדוני, אתה הרב ברגר, הרב הראשי של העיר? שאל אותי סיני צנום עם
חיוך מבויש.

\- כן, השבתי, בהרבה ענווה ומעט גאווה.

\- אתה בוודאי מאלה הצועקים: ארץ ישראל! ארץ ישראל! אבל לא מפריע לך שהאל
שלכם בחר לו לעם סגולה עם של גונבי נפשות ומכירתם לעבדים.

\- איזו נפש גנבנו?! התקוממתי.

\- אותי, השיב בשקט הסיני, ועוד כמה עשרות אלפים מאחיי מסין וגם מבולגריה.

\- איני יודע במה מדובר.

\- זוהי בדיוק הצרה שאינך יודע במה מדובר. אם כן, אסביר לך אדוני הרב. לפני
כמה שנים אחד מכם, ישראלי, נציג חברת כוח אדם בא לסין, הבטיח לי שבארצכם
אפשר להרוויח הרבה כסף כפועל בניין ושאר עבודות, לפחות 1000 שקל לחודש. לשם
כך עלי לשלם 500 דולר בלבד עבור הבאתי, 2000 דולר במזומן ועד 3000 ד' כחוב.
באמת הזדמנות נפלאה, הרי את חובי אחזיר מהר. מכרתי את כל רכושי הדל ולא
נותר לי כלום כי אם תקווה. אך כשהגעתי לארצכם הבנתי שרימו אותנו. אני
מרוויח רק 700 שקל לחודש, ועוד מצבי טוב לעומת רבים שנזרקו מהכביש כמה
קילומטרים אחרי שדה התעופה.

\- הרי זה נורא ואיום, הזדעקתי.

\- אתה אומר לי אדוני הרב?! אמר הסיני, יתר על כן, מורידים לי מן המשכורת
בתירוצים שונים, כגון שלא הספקתי לבצע את כל עבודה, כך שלעולם לא אחזיר את
חובי ואני עבד לעולם. וכי לא כתוב בתורתכם "גונב איש ומכרו מות יומת" (שמות
כא טז).

\- זה רק ביהודים, השבתי, כן כתוב: "כי ימצא איש גונב נפש מאחיו מבני ישראל
והתעמר בו… ומת הגנב ההוא ובערת הרע מקרבך" (דברים כד ז).

\- יופי! אמר הסיני. אז בגלל שאיננו יהודים מותר לרמות אותנו ולהפוך אותנו
לעבדים, לשעבד אותנו בעבודת כפיה, בניצול פיסי קיצוני, ולהחרים את דרכוני?!
האם מותר לחברת כוח אדם להרוויח עלי 1100 שקל לחודש?! ועוד, שאנו שנים
זרוקים בחניונים או בצדי הכבישים! על זה לא נאמר בתורתכם "ובערת הרע
מקרבך?!"

\- לא אמרתי זאת, התנצלתי, רק שאין חייבים מיתה על כך.

\- ואולי מאסר עולם חייבים! לפי חוקי מדינתכם חייבים על סחר בבני אדם 20
שנות מאסר, אך לא ראיתי אף אחד מהרשעים האלה בבית סוהר.

\- אל תגיד רשעים על יהודים!

\- כן אגיד, בכל מלא האחריות. עליהם נאמר: "וכל קרני רשעים אגדע", "שבור
זרוע רשע". איפה מפלגות השמאל שלכם האמורות להילחם בעד כל עשוק וכל סובל
עוול?

\- למה אינכם מתלוננים במשטרה?

\- בוודאי! כדי שיעצרו אותנו ויגרשו אותנו!

\- היה בטוב אדוני הרב וכל היהודים אשר עמך. המשיכו לבזבז כסף על פינוי
מאחזים, המשיכו לריב בשבת על כבישים, המשיכו בשביתות ובבזבוז כספים, הרי
אתם חוסכים כל שנה כשמונה מילארד דולר על גבינו, 300,000 העובדים הזרים.
העיקר שיהיה לכם מצפון נקי. סליחה שהטרדתי את מנוחתך. תודה רבה, אדוני הרב.

הסינ י קד קידה מנומסת, צעד אחורנית ונעלם מן הנוף.

נפלתי המום בכורסה המרופדת שלי, וצלצלתי בפעמון הכסף למשרתי מוישה זוכמיר
שיביא לי כוס קפה עם חלב ושלושה סוכר, כלומר סוכרזית, אח… הקפה הזה טעמו
כטעם גן עדן.

\- שלום אדוני, אתה הרב ברגר, הרב הראשי של העיר? שאלה אותי אשה צעירה
במבטא רוסי, ובחיוך מבויש.

\- מה! עוד פעם?! התפרצתי.

\- סליחה אדוני הרב, אמרה הצעירה המבוהלת.

\- שום דבר, בבקשה דברי.

\- לפני כמה שנים בא נציג כוח אדם אלינו לרוסיה…

\- כן 5000 דולר, משכורת 1000דולר לפחות… אמרתי בחוסר סבלנות.

\- אתה נראה עצבני, אדוני הרב.

\- אני לא עצבני, זעקתי, אבל אני אדם עסוק ואין לי זמן!

\- אם אין לך זמן עבורי, אני מתנצלת ואני אלך, היא פרצה בבכי.

\- טוב, טוב. יש לי זמן עבורך. והושטתי לי חבילת טישו המונחת על שולחני
מוכנה בשביל כל מיני אנשים בורים.

\- הבטיחו לי לפחות 1000דולר לחודש כמלצרית, וזה היה שקר. עכשיו יש לי חוב
גדול תמורת ההבאה לארץ, וכדי לשלמו מכריחים אותי לעסוק בזנות. אני כלואה
בבית בושת, מתעללים בי ומשפילים אותי. אני, אין לי כוח להיאבק ואין לי לאן
לברוח.

\- סחר נשים! אמרתי.

\- כן אדוני הרב, סחר נשים. כל שנה נסחרות 3000 מחברותי. מרוויחים עלינו
לפחות מיליארד דולר לשנה. סחר נשים הוא הגורם השלישי ברווחיותו אחרי סחר
בנשק ובסמים. יש לי גם חברות שנמכרו לאנשים זקנים על פי קטלוג עם תמונות.

\- מה! פערתי את פי.

\- מה שאתה שומע אדוני הרב. למה אינכם עוזרים לנו? איפה ארגוני הנשים שלכם,
למה אינם מעמידים לעזרתנו עובדות סוציאליות ועורכות דין, למה אינם משתוללים
בהפגנות רחוב כדי להציל אותנו? מה איננו נשים כמתן?! למה אינך עונה לי,
אדוני הרב?

\- אני… אני…

\- כשהייתי ילדה קטנה למדנו שליהודים יש לב טוב.

\- אני… אני…

\- סליחה שהפרעתי לך. בגללי הקפה שלך התקרר. סליחה.

