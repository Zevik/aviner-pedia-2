---
title: "פריה ורביה (שו\"ת)"
type: "הריון ולידה (שו\"ת)"
---

**זוג בלי ילדים**

ש: זוג שנשואים עשר שנים בלי ילדים וחיים באהבה צריכים להתגרש?

ת: נפסק בשולחן ערוך שלא. רמ"א, וכן גם ספרדים, עיין אוצר הפוסקים (שו"ע
ורמ"א אה"ע א ג. קנד י).

**תרומת זרע**

ש: האם תרומת זרע מותרת לאשה נשואה?

ת: אם אין פתרון אחר, מותר מגוי (שו"ת אגרות משה אה"ע א י).

**פרטיות**

ש: אם שואלים אותי אם אני בהריון, ואני בהריון, האם מותר לי לומר שלא, כדי
שלא ייכנסו לי לפרטיות?

ת: כן. מדין פוריא (יבמות סה ב).

**בצל בהריון**

ש: שמעתי שאין לאכול בצל בשעת הריון. האמנם?

ת: אין לזה מקור.

**מצבים קשים**

ש: אשתי בהריון ב"ה, ומאז חייה קשים יותר מכל הבחינות, כיצד להתייחס אליה?

ת: צריך הרבה אהבה וסבלנות וזו עבודת ד' שלך עתה, ומצא שם דרכי התעלות,
עיין שמונה קבצים א-תתלח.

**הפריה מלאכותית לרווקה**

ש: האם לרווקה מבוגרת שהתייאשה מנישואים מותר לבצע הפריה מלאכותית?

ת: לא. זה יוצר ילד אומלל, יתום, בלי אבא כלל, גרוע מילד אלמנה או גרושה.
לעיתים גם עם הרגשה שהוא חצי גוי. אין בונים אושר לאמא על חשבון אומללותו.

ש: אם כן, אין זה איסור הלכתי אלא מוסרי?

ת: המוסר הוא גם הלכה!

ש: ואם כבר ילדה, כיצד להתייחס?

ת: מזל טוב בחיוך.

ש: זה לא סותר? מה הסיבה?

ת: ואהבת לרעך כמוך, מכל מקום.

**סוף האומה**

ש: עוד מעט תהיה לאיראן פצצה גרעינית וזה יהיה הסוף. אני תוהה אם בכלל כדאי
להביא ילדים לעולם?

ת: שטויות. לא יהיה שום סוף. ד' יברכך בילדים רבים.

