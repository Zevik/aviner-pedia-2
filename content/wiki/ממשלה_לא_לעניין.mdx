---
title: "ממשלה לא לעניין"
type: "מאמר"
---

## ממשלה לא לעניין

\[מ"באהבה ובאמונה"\]

להודות לד' – כל יום, ולא רק ביום העצמאות. כמובן, אין זה מונע ביקורת.
אדרבה, את אשר יאהב יוכיח. אך גם כאשר לממשלה יש חסרונות, אשרינו. אשרינו.

ממשלה ממשלה ומעלותיה, ממשלה ממשלה וחסרונותיה. על ממשלתנו אפשר לומר שהיא
לא לעניין, כי את תפקידה אינה מקדמת, ובמה שלא מתפקידה היא עוסקת.

שהרי מהו תפקידה של ממשלה? מדיניות וביטחון, חברה וכלכלה. ובזה היא צולעת:
מנהלת משא ומתן עם רוצחים למסור להם חלקי ארצנו ומשחררת רוצחים. וכן בעניין
כלכלה וחברה, יש בארצנו מאות אלפי עניים ורעבים, וזה מצב שנוצר לאחרונה.
כאשר היא נבחרה, הבטיחה גדולות, אך למעשה לא עשתה אפילו קטנות. ובכל זאת
אנו מברכים אותה בברכת חזק ואמץ.

בתמורה, כדי להראות שהיא כן עושה משהו, כדי לזכות לאהדת הקהל, או ליתר
דיוק, לזיבורית של דעת הקהל, היא החליטה לקחת על עצמה את עבודתם של תלמידי
חכמים.

כמובן, תלמידי חכמים אין עינם צרה באחרים והם אומרים: מי ייתן כל עם ד'
תלמידי חכמים וכל בנייך למודי ד'. אך בינתיים עוד לא הגענו לזה. ולא כל חבר
כנסת יכול ליטול את השם 'פוסק הלכות', ובוודאי לא הלכות חמורות של מדינה.

לא כל מי שיש לו כיפה קטנה על הראש הוא כבר תלמיד חכם, אלא כך נאמר: "כי
שפתי כהן ישמרו דעת ותורה יבקשו מפיהו – אם דומה הרב למלאך ד' צבאות, יבקשו
תורה מפיו, ואם לאו לא יבקשו תורה מפיו" (מועד קטן יז א). כלומר, אנשי קודש
המדקדקים על קלה כחמורה, חמושים ביראת ד' גדולה ובמידות טובות, מוסרים נפשם
על לימוד תורה יומם ולילה, מתפללים בכוונה גדולה, ובעצמם מלאי חרדת קודש
כלפי רבותיהם.

ואפילו לא כל רב הוא בגדר תלמיד חכם גדול הראוי לפסוק הלכה, גם אם הוא מביא
תועלת רבה לקהלו. ודאי אין לרבנים קטנים או בינוניים להתיימר להיות פוסקי
הלכה, וודאי שלא אם זה כדי למצוא חן בעיני הקהל, על ידי הראותם כמה הם
מקילים, קשובים וידידותיים.

בזמן האחרון חברי כנסת, גם דתיים, גם עמי ארץ, גם חילוניים, התחילו לפסוק
הלכה בכל מיני תחומים:

1\. כל רב יוכל לגייר (מה שפותח שער לגיור בלי קבלת מצוות ומתוך כך פילוג
באומה וניהול ספרי יוחסין).

2.קבורת גוי בבית קברות יהודי.

3 צמצום הרבנים הראשיים לאחד (מה שמפריד בין בתי הדין לרב הראשי).

4\. הרכב האספה הבוחרת ברב הראשי (כלומר ריבוי בוחרים חילוניים ומיעוט
רבנים).

5\. בחירת רבני ערים.

6\. הליכים משמעתיים נגד רבני ערים (שיתבטאו בנושאים לא הלכתיים").

7\. חובת הרבנים לתת תעודת כשרות לעסק פתוח בשבת.

8\. העברת מערך הכשרות מהרבנות לחברה קבלנית.

9\. מועצות דתית – שמחציתן תהיינה נשים.

10 מנהל בתי דין ימונה על ידי משרד המשפטים ולא יהיה כפוף לרבנות הראשית.

11\. בוועדה למינוי דיינים יהיו ארבע נשים.

12\. בתי דין רבניים לא יפסקו בדיני ממונות הקשורים לגירושים.

13\. ברית זוגיות = נישואים אזרחיים, כלומר בין איש לאיש, ובין אישה לאישה
( מה שיביא פילוג באומה וניהול ספרי יוחסין).

14\. כל רב יוכל לרשום נישואים לכל אחד, גם מאזור אחר.

15\. חוק פונדקאות בתשלום, גם לאלה שאינם משפחה (כולל איש החי עם איש, ואשה
עם אישה, ר"ל).

16\. אימוץ ילד גוי.

17\. גיוס בני ישיבות, כלומר קביעה כמה שנים ילמדו תלמידי ישיבות ומתי
יתגייסו.

18\. ועדת שמיטה, לא תעסוק בשמיטה בלבד אלא בעניינים חברתיים.

19\. חוק פיקוח על מוהלים.

20\. חוק בלניות – שאסור להם לשאול אם האישה טובלת כדין.

לכן יש לנו הצעה לחברי הכנסת היקרים, דתיים או חילוניים, ולמפלגות הדתיות
או החילוניות – אנא עסקו בעניינים שמוטלים עליכם ושלמענם נבחרתם, בטחון
ומדיניות, חברה וכלכלה.

אנא אל תפסקו בענייני רפואה, מדע והלכה. צריך קצת שכל וקצת ענווה, לא לעסוק
במה שלא מבינים ולא מוסמכים. השאירו פסיקת הלכה לתלמידי חכמים, לרבנים
ולרבנות הראשית, ואז ד' יברככם ויתן הצלחה בכל מעשה ידיכם. החזיקו בכל מלוא
רוחב ארצנו, המשיכו לבנותה, דאגו לעניים ולרעבים, וכמובן שתפו פעולה עם
תלמידי חכמים מתוך כבוד ויראה, ולא מתוך כפייה. כפייה גם לא תעזור, כי
שלומי אמוני ישראל לעולם לא יסכימו שאתם תהיו פוסקי הדור.

כן. אשרינו שיש לנו ממשלה, גם עם כל היסורים – אשרינו, ובה נוסיף אושר
ויתקיים בנו: אשרי העם שככה לו, אשרי העם שד' אלהיו.

- פורסם בשאילת שלמה 332

