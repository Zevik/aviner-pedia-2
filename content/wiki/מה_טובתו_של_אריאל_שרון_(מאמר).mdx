---
title: "מה טובתו של אריאל שרון? (מאמר)"
type: "מאמר"
---

## מה טובתו של שרון?

\[אתר סרוגים\]

שאלה: האם יש להתפלל לרפואתו של אריק שרון?

תשובה: לפי מצבו הרפואי, הוא סובל מפגיעה מוחית קשה מאוד, וגם אם הוא
יתעורר, הוא יתעורר למצב שהוא לא בן אדם, ובזה אנחנו לא עושים לו טובה.

שאלה: וזה בלי קשר למה שהוא עשה בחיים שלו?

תשובה: אנחנו מדברים לטובתו, הוא עשה דברים בעייתים, אבל הוא עשה דברים
טובים. הוא גיבור ישראל, במלחמת יום כיפורים הוא הציל אותנו, לא לבדו, אבל
הוא הציל אותנו. יש לו זכויות רבות. הוא מורכב, יש לו זכויות ויש לו חובות.
צריך להכיר לו טובה על מעלותיו.

באופן כללי, צריך תמיד להתפלל על כל יהודי שיתעורר. אבל במקרה שלו, אם הוא
יחזור להכרה, הרי הוא במצב של פגיעה מוחית קשה מאוד, מה יעזור לו להתעורר?
אין בזה טובה.

שאלה: אז מה כן צריך לעשות?

תשובה: יש להתפלל בצורה כללית, כמו שאנחנו מבקשים "ותן טל ומטר על פני
האדמה", אבל לא אומרים לקב"ה כמה גשם על כל דונם. אז אנחנו יכולים להתפלל
עבורו, וד' יקח את התפילות ויחליט מה לעשות איתם.

אפשר להתפלל, אבל בלי להכנס לפרטים כדי שיתעורר או יתגבר על המצב בו הוא
נמצא, כי לא עושים לו בזה טובה. וד' הטוב יעשה הטוב בעדו.

- פורסם בשאילת שלמה 316

