---
title: "עקביות בחינוך"
type: "מאמר"
---

## עקביות בחינוך

\[מ"ראש יהודי"\]

מה שהועמד ראשון בסדר העדיפויות – אין עליו ויתור! "אינך יושב על אדן
החלון"!, על זה אני עומד בכל תוקף. אין זה עניין לדיונים ואין בזה נסיגות.
העקביות חשובה מאוד. חוסר עקביות וכניעה לטרור מזמינים עוד טרור. כיוון
שאיננו יכולים לעמוד על הכל, צריך לבחור. אם אומרים לא – אז זה לא! אם
משדרים ש"לא" – הכוונה: "כן, בתוספת לחצים", הילד יודע היטב שכדאי לו לנדנד
ולטרטר עד שיוציא אותך משלוותך, ולבסוף הוא יקבל את רצונו. לכן צריך להכריע
אלו דברים הם בעבורנו "יהרג ובל יעבור" ואלו דברים לא. מה שהוא "יהרג ובל
יעבור" – ניתן בתור הוראה שאין עליה ויכוח. הוא שואל: "אבל למה?". אין חיוב
להסביר ולנמק. אפשר לומר לו: "בהזדמנות אחרת נדון למה. עכשיו עשה!". זה
אינו תלוי ב"למה", ולא נגררים לדיונים פילוסופיים שמהם הוא לומד כאילו הדבר
פתוח לדיון. לא – אין זה ניתן לדיון!

פעם אחת אמרו לי הורים: "בננו מסרב ללכת לבית-הספר, והחלטנו ללכת על-פי
שיטה טבעית. כרגע הוא לא הולך, וכשיום אחד הוא יבין – ילך". שאלתי אותם:
"באיזו כיתה בנכם?". "כיתה ג!". "וכמה זמן הוא לא הולך לבית-הספר". "ארבעה
חודשים". "אתם טועים! מה זאת אומרת 'הוא יבין'? הוא לעולם לא יבין! איזה
ילד בגילו מבין? מי אוהב ללכת לבית-הספר? מילא, להתפנק בבית יום אחד בשנה,
אבל בתור שיטה – לא ללכת לבית-הספר? – אין דבר כזה! זה עניין עקרוני. זה
דבר חשוב, ואין על כך ויכוח".

- פורסם בשאילת שלמה 301

