---
title: "העירוב נפל- לדווח? (מאמר)"
type: "מאמר"
---

**שאלה:** אם אחד יודע שבאמת נפל העירוב, האם יש להודיע לאחרים או לשתוק?

**תשובה:** באופן פשוט, העירוב הוא מדרבנן כי הוא מסביב לכרמלית (שהאיסור
להוציא שם הוא מדרבנן). לכן, אם אנשים ישמעו, יש להודיע. ואם לא, אנו
אומרים 'מוטב שיהיו שוגגין ולא יהיו מזידין' (רמ"א או"ח תרח, ב. ונושאי
כלים שם).

סיפר לי הגאון הרב אברהם דב אוירבך, אב"ד של טבריה, מעשה שקרה בעבר בטבריה.
העירוב בטבריה התקלקל אך רבה של טבריה פסק שהוא כשר. בטבריה גר באותו זמן
תלמיד חכם גדול שהבין את טעותו של הרב. במוצאי שבת פגש התלמיד חכם את רבה
של העיר והתלווה אליו בדרכו לביתו תוך שהם מדברים על עניינים שונים. בסוף
אמר התלמיד חכם לרב שהוא מבקש ללמוד עימו קצת. הרב הסכים בחפץ לב. התיישבו
בבית הרב, התלמיד חכם שלף מהמדף מסכת עירובין וקראו ולמדו.

פתאום, תוך הלימוד, נזעק רב העיר: "אוי ואבוי, לפי הסוגיה הזאת פסקתי לא
נכון היום!"

אמר התלמיד חכם: "כן, כך נראה מהלימוד".

רבה של העיר, שידע שלכך כיוון התלמיד חכם, שאל: "אז כבודו הודיע בבית הכנסת
שלו שלא יטלטלו?" ענה לו התלמיד חכם: "לא, משום שלטלטל בשבת במקומות אלה זה
מדרבנן ואילו כבוד תלמיד חכם זה מדאורייתא. לכן שתקתי ולא אמרתי דבר".

