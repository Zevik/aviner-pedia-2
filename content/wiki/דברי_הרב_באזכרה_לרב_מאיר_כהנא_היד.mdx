---
title: "דברי הרב באזכרה לרב מאיר כהנא הי\"ד"
type: "מאמר"
---

## דברי הרב אבינר באזכרה לרב מאיר כהנא הי"ד

להיות נעלם דום בפני דמותו מליאת ההוד, אישיותו הנפלאה. בסופו של דבר,
אדם - יותר ממה שהוא משפיע ע"י מה שהוא אומר - הוא משפיע על מה שהוא בעצמו
הוא ומה שהוא עושה, ועקב זה, גורר רבים במסילתו. הרב הזכיר לנו את אותם
הענקים ממימי קדם. גיבורים, גדולים, צדיקים, טהורים, עדיני נפש, היו לנו
לרוב לאורך כל ההיסטוריה שלנו. אך מאז הגלות הקשה שהכתה בנו, הגיבורים
התמעטו. גיבורים שלא מפחדים לומר את דבריהם בלי חת ובלי מורא, אינם מפחדים
מהתוצאות, אינם נעצרים מהקשיים, אלא תמיד ממשיכים.

אבל לא בגלל זה נחשוב שהרב מאיר כהנא זצ"ל לא היה אדם עדין. בחייו הפרטיים
היה אדם עדין. בבית המדרש היה יושב בסוף, נחבא אל הכלים ולומד. כשהוא היה
צריך לדבר בתקיפות, זה היה בגלל שהיה לכך הכרח.

הוא היה רב בהתחלה בחו"ל ואח"כ בארץ. כשהגיע, אמר רבנו הגדול הרב צבי
יהודה, וגם כתב: מן הראוי שישמיע את דבריו. מן הראוי שדבריו יישמעו על בימת
הכנסת. אף אחד לא יכול למנוע מדבריו להישמע, אפילו הוא לא הסכים, כי היא לא
חוקית. תמיד אפשר להתווכח, אבל אי אפשר לסתום את הפה מאדם שמדבר מתוך תורה.
יש הבדל בין אדם גיבור וחשוב שאומר דברים בעלי ערך, ובין אדם שמדבר ממקורה
של תורה. כל מה שאמר הרב כהנא - הוא ביסס על התורה. מתוך כך היו לדבריו כוח
אמיתי, כוח נצחי.

אותו קלסתר פנים של אותו אדם גדול, אפשר היה לראות גם בבנו, הרב בנימין
כהנא, שגם היה עדין נפש וגיבור, וגם בכלתו, טליה ז"ל, שהיא כידוע אחות
חתני, והיא היתה בדעותיה והליכותיה כעין בתו של הרב כהנא. אשרי אדם שיש לו
בן ההולך בדרכו, שהוא יכול לדבר מתוך פיהו. אשרי האבא הגדול שיש לו בנים
ובנות הנאמנים לו, שהוא יכול לסמוך עליהם. קולו של אותו גיבור, גיבור עדין,
גיבור מתוך תורה, לא ידום. הוא פעל את פעולתו, הוא פועל את פעולתו והוא חלק
של בנייננו בארצנו עד הגאולה השלימה במהרה בימינו.

- 

נלקח משאילת שלמה 203

\]

