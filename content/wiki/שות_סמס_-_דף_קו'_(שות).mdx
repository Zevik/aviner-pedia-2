---
title: "שו\"ת סמס - דף קו' (שו\"ת)"
type: "דפים קא' - ר' (שו\"תים)"
---

**תקליטורים זולים**

**שאלה:** אדם מוכר תקליטורים מאוד זולים. מותר לקנות? אולי זה גזל? אולי
זו העתקה?

**תשובה:** אולי כן. אולי לא. לפני שקונים, לברר למה זה כל כך זול.

**עשה לך רב**

כיצד אדע את מי לעשות לעצמי לרב?

**תשובה:** מי שמוסיף לך הכי הרבה מידות טובות, יראת שמים ואורה של תורה
(עיין פירושנו על פרקי אבות א ו, טז – רשם מ"צ).

**לאומיים-דתיים**

**שאלה:** איך ייתכן שיש כל כך הרבה גישות ומחלוקות בציבור הלאומי-דתי?

**תשובה:** חילוקי דעות הם דבר טבעי ובריא, העיקר שיהיה כבוד הדדי ושיתוף
פעולה.

**גיוס בנות**

**שאלה:** מה דעת תורה לגבי גיוס בנות לצה"ל?

**תשובה:** ודאי אינו צנוע. הרבנות הראשית לישראל אסרה. גם לבנות לא דתיות.

**בארים דתיים**

**שאלה:** האם הופעת בארים ופאבים דתיים הוא דבר טוב?

**תשובה:** ודאי שזה בילוי רדוד וריק, המכונה יושבי קרנות, אבל פחות גרוע
ממקום כזה לגמרי חילוני.

**עישון**

**שאלה:** אפשר לעשן מידי פעם כל כמה ימים כאשר אין זה יוצר התמכרות וכנראה
אין בזה סיכון?

**תשובה:** זה מנהג רע (רמב"ם דעות ד. שו"ת עשה לך רב בהתחלת ח"ב – רשם
מ"צ).

**ביאת המשיח**

**שאלה:** מה אני הקטן יכול לעשות כדי לקרב את ביאת המשיח?

**תשובה:** הרבה מאוד. כל מצוה, כל מעשה טוב, כל מידה טובה, מקרבים את ביאת
המשיח.

**ישיבות הסדר**

**שאלה:** האם זה מוסרי שתלמיד ישיבת הסדר יעשה שירות צבאי רק שנה וארבעה
חודשים במקום שלוש שנים?

**תשובה:** כן. כי לאומה צריך גם אנשי משק ואנשי נשק וגם אנשי רוח ואנשי
אמונה (עי' צבא וישיבה לשאלת הגיוס של בני הישיבות - רשם מ"צ).

**אבולוציה**

**שאלה:** כיצד תורת האבולוציה שהחיות השתנו על פי עיקרון הברירה הטבעית
ושהאדם מוצאו מן הקוף מסתדרת עם התורה? הרי יש להם הוכחות?

**תשובה:** הסיפור של מעשה בראשית בתורה אינו כפשוטו אלא סוד כמבואר במשנה
חגיגה פרק ב. על כל פנים אין הוכחות סופיות. זו השערה. (עיין אגרות הראיה א
צא – רשם מ"צ).

**תכנית ריאליטי**

**שאלה:** האם דתיים שמשתתפים בתכנית ריאליטי – זה קידוש השם?

**תשובה:** זה חילול השם, כי זו תכנית רדודה, לא צנועה, מלאה חמדה, והרבה
מידות רעות של חטטנות.

**עין הרע**

**שאלה:** מה המובן של עין הרע?

**תשובה:** השפעה חינוכית שלילית לא מודעת למשפיע ולמושפע כברמב"ם הלכות
דעות ו א. עין איה ברכות כ (ונשאל הגר"ח קניבסקי: האם יש לאדם לחשוש מהיזק
עין הרע, ומה העצה בזה? והשיב: בבני ברק אין שולט עין הרע. גם אני אודך ב
מח – רשם מ"צ).

**טיפול בחרדות**

**שאלה:** יש לי מצב נפשי קשה של חרדות. האם ללכת לטיפול של פסיכולוג או
לכל מיני סגולות?

**תשובה:** טיפול מקצועי של פסיכולוג.

**ראש ישיבת פוניבז' וחיילי צה"ל**

**שאלה:** שמעתי שראש ישיבת פוניבז' אמר לתלמידיו שחייל צה"ל, אפילו
חילוני, שמסכן עצמו למען עם ישראל, יש לו חלק לעולם הבא, כהרוגי לוד?

**תשובה:** ב"ה. עיין פסחים נ.

**רב ראשי לצה"ל**

**שאלה:** האם לרבצ"ר יש דין מרא דאתרא של הצבא?

**תשובה:** ודאי. כך הוא נבחר.

**שאלה:** אך לא תלמידי חכמים בחרוהו?

**תשובה:** לא הם מחליטים מי מרא דאתרא, אלא הם רק מחליטים מי תלמיד חכם
וראוי.

**פת שחרית**

**שאלה:** האם פת שחרית חייב להיות דווקא לחם?

**תשובה:** כל מזון.

**לויים וברכת כהנים**

**שאלה:** אני לוי. מה עדיף – להתפלל שמונה עשרה בנחת, או למהר כדי ליטול
ידי כהנים?

**תשובה:** בנחת, שזה עיקר הדין.

**הלבשת תינוק**

**שאלה:** האם זה נכון שאסור לשני הורים להלביש שניהם ביחד תינוק?

**תשובה:** מותר.

**חיתול בתו**

**שאלה:** האם מותר לאבא לחתל את בתו?

**תשובה:** כן. אין בעיה.

**לימוד זכות**

**שאלה:** האם צריך ללמד זכות על גויים?

**תשובה:** לא חייבים. בצדק תשפוט עמיתך והם אינם עמיתך. אך כמובן, אסור
לשקר.

**משנה מקום**

**שאלה:** האם זה נכון שמשנה מקום משנה מזל? כיצד?

**תשובה:** אדם עובר לגור במקום חדש בו לא מכירים אותו, אז הוא מתמלא
ענווה, וזה מכפר על עוונותיו. רמב"ם הלכות תשובה (ב ד – רשם מ"צ).

**הטלת מטבע**

**שאלה:** האם מותר לקבוע החלטה על פי הטלת מטבע?

**תשובה:** כן, אם אין שום דרך להכריע, ואם האדם מאמין שיד ד' בזה, גם זה
יתכן. עיין אנציקלופדיה תלמודית ערך גורל (ספר חסידים תרעט, תשא. שו"ת חוות
יאיר סא – רשם מ"צ).

**כעס**

**שאלה:** באלו ספרים אני יכול להיעזר כדי להתרפא ממידת הכעס?

**תשובה:** מסילת ישרים יא. ספר ארך אפיים לרב אברהם יעלין.

**חבר רע**

**שאלה:** האם מותר לי לנתק קשר מחבר מהכיתה שכל הזמן מדרדר אותי?

**תשובה:** כן. הרחק מחבר רע. יתכן שהוא אדם טוב אבל החברות היא רעה.

**מסכת פורים**

**שאלה:** האם מותר להכין מעין דף גמרא מצחיק לפורים?

**תשובה:** כך נהגו, אך גדולי עולם מחו, כי כלפי הגמרא צריך חרדת קודש.

**נזק לחפץ מושאל**

**שאלה:** הרסתי כדור פינג פונג שחבר השאיל לי מתוך משחק רגיל. האם עליי
לשלם?

**תשובה:** לא אם שחקתי רגיל. מתה מחמת מלאכה. אך ראוי להחמיר לשלם לפנים
משורת הדין, כיוון שהוא עשה לך חסד. חומרות – זה לא רק במזון.

**שיעור אשה באינטרנט**

**שאלה:** האם אשה יכולה לתת שיעורים חזותיים באינטרנט שמיועדים לנשים?
אולי גברים יסתכלו - ולא נעים?

**תשובה:** מותר. ואם הם מסתכלים, זה על אחריותם. רק לציין כותרת "שיעורים
לנשים".

**מבטא תימני**

**שאלה:** שמעתי שהרב קוק אמר שאמר שכולם צריכים להתפלל בהגייה תימנית. האם
עליי לעבור אליה?

**תשובה:** לא. מרן הרב קוק רק אמר שהיא הכי מדוייקת. אבל שכל אחד ילך
כמנהג אבותיו. שו"ת אורח משפט (והסכמת מרן הרב לשו"ת משפטי עוזיאל – רשם
מ"צ).

**עלית רב לתורה**

**שאלה:** האם כאשר רב עולה לתורה יש לקרוא בשם רב או שאין גבהות לפני
המקום? **תשובה:** בתואר רב, כי זה רצון ד' שנכבד רבנים, ואדרבה בלי תואר
רב, יצא בזיון תלמיד חכם.

**צום בטיסה**

**שאלה:** אם אני טס לחו"ל אחרי הצהרים ביום צום מתי נגמר הצום, - כמו בארץ
או כמו מקום היעד?

**תשובה:** כמו המקום שמעליו אתה נמצא באויר. יש לעשות אומדן מלגו,
אינטרפולציה.

**כסף נוצרי**

**שאלה:** קיבלתי בצבא תלוש שי של 1000 שקל מארגון של נוצרים אוהבי ישראל,
מה לעשות איתו?

**תשובה:** להחזיר. יש זיקה למיסיון.

**שבט יובל**

**שאלה:** אני מדריך שבט יובל. האם כדי לשמור עליהם אני יכול לא להתפלל
ערבית במניין לילי שבת אלא ביחידות?

**תשובה:** כן. העוסק במצוה פטור מן המצוה.

**מניעת הריון**

**שאלה:** אנו עומדים להתחתן. האם מותר למנוע הריון אחרי החתונה? אנו
מרגישים שעוד לא בנינו את הקשר בינינו?

**תשובה:** יש לפחות תשעה חודשים כדי לבנות.

**שאלה:** ואם בטוח שלא יספיק?

**תשובה:** אז לדחות את הנישואים.

**שאלה:** ואם יש בעיה נפשית אמיתית?

**תשובה:** אם יש אישור פסיכולוג ירא שמים לדחות, ודאי הוא יודע מה שהוא
אומר.

**רב הראשי לצה"ל**

**שאלה:** אני מסכים שהרב הראשי לצה"ל הוא המרא דאתרא של הצבא. אבל זה לא
מרשה לו לחלוק על כמעט כל הרבנים?!

**תשובה:** מה המקור לכך שמרא דאתרא אסור לו לחלוק על רוב הרבנים? בגמרא
הוא להיפך (שבת קל א - רשם מ"צ). גם הרבצ"ר פוסק כמו כמעט כל הרבנים, בין
שהתבטאו בכתב, בין שהתבטאו בעל פה.

**טרקטורון**

**שאלה:** האם זה נכון שאסור לנסוע בטרקטורון כי זה מסוכן?

**תשובה:** אכן יש תאונות אבל מותר אם נזהרים ולא נוסעים כמשוגעים.

**סעודת מילה**

**שאלה:** האם סעודת ברית מילה חייבת להיות מיד אחרי המילה או אפשר זמן מה
לאחר מכן?

**תשובה:** אפשר גם יותר מאוחר. העיקר שזה באותו יום. שו"ע יו"ד רסה יב.

**מלחמות גויים**

**שאלה:** האם מותר לשמוח על כך שיש בסוריה מלחמות בין ערבים שהם שונאינו
והם הורגים זה את זה?

**תשובה:** אפשר לשמוח מכך שרשעים נהרגים אבל אולי יש ביניהם צדיקים.

**שירת נשים**

**שאלה:** האם שמיעת שירת נשים הוא איסור תורה או מדרבנן?

**תשובה:** בשדה חמד מביא דעה שזה מן התורה אבל דעת רוב הפוסקים שזה
מדרבנן.

**מדף ספרי קודש**

**שאלה:** האם מותר על מדף ספרי קודש לשים ספרי חול ודברי חול?

**תשובה:** אם הוקדש להיות רק לספרי קודש אסור מדין תשמישי מצוה. מ"ב קנד
ט. מב ט. אבל אפשר לייעד אותו גם לקודש וגם לחול.

**שידוך כפול**

**שאלה:** אני נפגשת עם בחור זמן רב ואינינו מצליחים להגיע לידי החלטה.
בינתיים הציעו לי בחור אחר. האם מותר לי להפגש איתו תוך כדי הקפאת הקשר
הראשון?

**תשובה:** כן. בתנאי שאת גם משחררת את הבחור לשידוך נוסף.

**אהבת הבן**

**שאלה:** כשילדי בן 5 שואל אותי: מי אתה אוהב יותר – אותי או ד', מה
לענות?

**תשובה:** כשאני איתך, אני אוהב אותך הכי הרבה בעולם.

**נהג עם סלולרי**

**שאלה:** אם נהג אוטובוס מדבר עם סלולרי, והערתי לו לשוא, האם להתלונן
בחברה?

**תשובה:** ודאי. פיקוח נפש.

**צניעות - למה?**

**שאלה:** למה דווקא נשים צריכות צניעות? אם זה בגלל יצר הרע של גברים –
שיתגברו?!

**תשובה:** צניעות היא עניין עצמי של ענווה והפנמה, השייך גם לגברים. עיין
נתיב הצניעות למהר"ל, מאמר לצניעות ולטהרה בישראל לרבנו הרב צבי יהודה
וקצור שולחן ערוך ג א.

**ישיבה באוטובוס**

**שאלה:** אם אני יושב באוטובוס על יד אדם דתי, מותר לי לקום בשביל אשה
זקנה?

**תשובה:** כן. זה מקומך, ואתה רשאי לעשות כרצונך. וזה שיושב לידך, זה
חשבונו מה יעשה (פעם בחור ישב ליד הגרש"ז אוירבך באוטובוס, עלתה אשה
לאוטובוס ולא היה לה מקום לשבת. הגרשז"א אמר לבחור, או שהוא יתן לאשה את
מקומו לשבת, או שהוא יתן לה את מקומו. הבחור עמד והאשה ישבה ליד הגרשז"א.
ועלהו לא יבול ב קפב – רשם מ"צ).

**לימוד הורים ובנים**

**שאלה:** האם מותר לארגן לימוד אבות אמהות ובנים באותו אולם כאשר מסביב
לכל שולחן יש רק משפחה אחת?

**תשובה:** כן. זה צנוע. עיין אוצר הגאונים סוכה נב.

**איסור נגיעה**

**שאלה:** האם איסור נגיעה מן התורה או מדרבנן?

**תשובה:** מחלוקת. אבל איסור דרבנן גם הוא אסור.

**שמירת עיניים**

**שאלה:** האם שמירת עיניים זו הלכה?

**תשובה:** ודאי. נמצאת בכל ספרי ההלכה.

**מלכת יופי**

**שאלה:** האם לאפר נשים עבור תחרות מלכת יופי?

**תשובה:** לא לקחת חלק בעניין לא צנוע זה.

**שמירת נגיעה**

**שאלה:** אשה צעירה שיושבת על ידי באוטובוס נרדמה לי על הכתף. האם להעיר
אותה ולהסביר לה שאני שומר נגיעה?

**תשובה:** להעיר לה ורק לומר לה סליחה. וגם אם היא לא צעירה.

**מראות אסורים**

**שאלה:** האם גם לאשה אסור להסתכל על מראות אסורים?

**תשובה:** בודאי. גם היא צריכה טהרת המחשבה. לא תתורו אחרי לבבכם ואחרי
עיניכם.

**הקראת אשה**

**שאלה:** האם מותר לאשה להקריא במקרופון כאשר אינה עומדת לפני הקהל אלא
הקהל צופה במצגת?

**תשובה:** כן. הרי אין מסתכלים עליה ואין שומעים קול זמרתה.

**הלכות יחוד**

**שאלה:** מהי הדרך לטייל עם החברה שלי כדי לא לעבור על איסור יחוד?

**תשובה:** ממילא יש איסור קירבה, שהרי חייבים להתרחק מאוד מאוד. קצשו"ע
קנב ח.

**חבר וחברה**

**שאלה:** יש לי חברה. החלטתי להיפרד כי הבנתי שזה אסור. אבל היא נפגעת
מזה. מה לעשות?

**תשובה:** צריך עוז וגבורה. וד' יעזור לה.

**אשה על אופניים**

**שאלה:** האם מותר לאשה לרכב על אופניים?

**תשובה:** כן. בתנאי שלובשת חצאית צנועה. וכן על סוס (ר"ח על פסחים בהתחלה
– רשם מ"צ).

**שאלה:** מה הדין בשכונה חרדית\דתית?

**תשובה:** תלוי במנהג המקום.

==

==

