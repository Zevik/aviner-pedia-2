---
title: "טיפול באנשים עם פיגור (מאמר)"
type: "מאמר"
---

## טיפול באנשים עם פיגור

**שאלה:**

בישוב שלנו ישנו מוסד המטפל בצעירים שחלקם סובלים מדרגת פיגור גדולה, כך
שאין יכולת להביא אותם למצב של שליטה עצמית. בגיל ההתבגרות הדחף המיני גורם
להם לפגוע באחרים פגיעות מיניות.

הפתרון העכשווי הוא תרופה פסיכיאטרית שיש עמה תופעות לוואי של ריסוק גמור
של האישיות ומניעת התפקוד הבסיסי.

האם יהיה מותר ללמד אותם להוציא זרע לבטלה כדי להרגיע את הדחפים הגורמים
לפגיעה בזולת ?

**תשובה:**

בגדר הזה של שעת הדחק גדולה לאותם האומללים נראה שאפשר להקל.

א. מפגר דינו כפתי, ואם זה פיגור חמור דינו כשוטה. ושוטה פטור ממצוות וי"א
שגם מאכילים אותו איסור בידיים (תרוה"ד ס"ב)

ב. אין לתת לחולה טיפול רפואי, שיש בו תופעות לוואי המזיקות לו, אלא
בהסכמתו. ואם אינו שפוי להחליט, אז עלינו לשער אם היה מסכים לזה, לו היה
שפוי בדעתו. במקרה שלנו נראה שלא היה מסכים. אמנם, אם הוא פוגע באחרים,
אפשר לתת גם בלא הסכמתו, אך כאן יש פתרון חלופי, לכן לא סביר להניח שהיה
מסכים.

ג. יש אומרים שכדי להינצל מעבירה כגון אשת איש או אשתו נידה, מותר להוציא
זרע לבטלה (חלקת מחוקק אה"ע סי' כ"ג, בשם ספר חסידים סי' קע"ו). והוא הדין
כאן בעבירה של פגיעה בזולת.

ד. יש מתירים להוציא זרע לבטלה, במקרה של צורך גדול על אף שאין סכנת נפשות
(שו"ת יעב"ץ א' מ"ג, שו"ת אגרות משה ח"א אהע"ז סי' נ"ו, שו"ת ציץ אליעזר
ח"ט סי' נ"א שער א' פרק א')

ה. יש אומרים שמי שאינו מצווה בפרו ורבו, מותר בהוצאת זרע לבטלה (אוצר
הפוסקים כ"ג ס"ק א' אות ב'). וכאן פטור מדין שוטה, וגם מבחינה מציאותית לא
יתחתן, ולא יתירו לו להתחתן, ובוודאי לא להוליד.

ו. יש אומרים שאיסור הוצאת זרע לבטלה הוא מדרבנן (אוצר הפוסקים כ"ג א'
סק"א) ולכן בספקות ניתן להקל.

השם ירחם עליהם.

