---
title: "נטילת ידיים - שאלות מיוחדות (שו\"ת)"
type: "שו\"ת"
---

\[מקורות ע"י הרב מרדכי ציון\]

**גוזז למישהו אחר**

ש: הגוזז ציפורניים של מישהו אחר כגון ילד, האם צריך נטילת ידיים?

ת: לא. אבל מי שגוזזים לו, חייב (עיין שו"ע או"ח ד יח-יט ונו"כ שם).

**חסכון במים**

ש: האם עדיף לנטילת ידיים שפע מים בנטלה מלאה או לחסוך במי ארץ ישראל?

ת: שפע. לעומת הצריכה הכוללת זה זניח ואפסי.

**הקדמת ימין**

ש: בספר שאילת שלמה ג ח כתוב שלגבי שטיפת הגוף אין הוראה מפורשת שיש להקדים
ימין, ובכל זאת מידת חסידות לנהוג כן. אם אין הוראה מפורשת, אז למה יש מידת
חסידות?

ת: אין הוראה שנפסקה ברמב"ם ושו"ע, אך כיון שזה מוזכר בגמרא, יש מקום
לחסידות, וכן מוזכר במשנה ברורה ב סק"ז.

**נטילת ידים לתינוק**

ש: האם צריך ליטול ידים לתינוק בן חודשיים?

ת: לא. רק מגיל חינוך. שו"ע הגר"ז (סו"ס ד).

**נטילה אחרי תרומת דם**

ש: האם אחרי תרומת דם חייבים ליטול ידיים כמו בהקזת דם? בדיקת דם?

ת: לא. כי בעניינים סגוליים, רק מה שאמרו אמרו. הליכות שלמה כ יט. אמנם יש
אומרים שתרומת דם היא הקזת דם, ושטוב להחמיר. פסקי תשובות ח"א עמ' נח. ואין
לבדוק אחרי בדיקת דם (וכן באנציקלופדיה הלכתית רפואית לרב שטינברג ב
527-525. ג 430-429).

\[והגרי"ש אלישיב סובר שיש ליטול ידים אחרי תרומת דם, שהוא דווקא כמות דם
כהקזת דם, אבל אחרי בדיקת דם של נטילת דם מזערית אין צורך בנטילת ידים. ס'
בדמיך חיי – ליקוט הלכות בענייני תורת דם נא-נד – רשם מ"צ\].

**ג'ל לנטילת ידיים**

ש: האם מותר להשתמש בג'ל חיטוי במקום מים לנטילת ידיים?

ת: לא. רק למים אחרונים (עי' שו"ע או"ח ד א. מ"ב סק"ה).

**נטילת ידיים ללובש כפפות**

ש: אדם שיש לו פצעים בידיים, ואסור לו להרטיבן – אם ילבש כפפות, האם יהיה
פטור מנטילה אחרי צרכיו?

ת: פטור הן אחרי קטנים והן אחרי גדולים. שו"ע או"ח ז ב. ערה"ש שם ז ג.

