---
title: "הצפה בארץ ישראל? (מאמר)"
type: "מאמר"
---

ש: התפרסם מחקר של אוניברסיטת חיפה, על פיו גובה פני הים במדינת ישראל עולה
כל הזמן. זו בעיה? אז מה בכך?

ת: בוודאי שזו בעיה. החוף ילך ויצטמצם עד שבסוף לא יהיו לנו חופי רחצה. גם
המבנים בקרבת החוף ייפגעו. וכבר עכשיו המצוק החופי מתמוטט. וכן מי ים
חודרים במי תהום, כך שכמות המים במדינה מתמעטת. וכן שיטפונות.

ש: ממה נובעת עלית פני הים?

ת: ההתחממות הגלובלית של כדור הארץ. קרחונים נמסים לתוך הים, וכן
האוקיינוסים מתחממים ואז נפחם גדל.

ש: כמה עולה הים כל שנה?

ת: זה לא קבוע. ויש גם חילוקי דעות. בשלושים וחמש השנים האחרונות מפלס פני
הים בעולם עלה ב-25-20 ס"מ. תעשה חשבון מה הממוצע כל שנה.

ש: כמה החוף נסוג?

ת: פי שישים-שבעים בערך. כלומר את גובה הים עולה ב-1 ס"מ, החוף נסוג ב70-60
ס"מ.

ש: ויש אפשרות למנוע כל זה?

ת: בוודאי. וכן יש מהלכים במדינתנו, אמנם לא כוללנים שיטתיים. למשל חיזוק
המצוק החופי. יש גם חושבים על הבאת חול לחופים.

ש: אפשר לבנות חומות?

ת: לא מועיל. הים חופר תחתיהן. כמובן זה גם לא יפה.

ש: בסוף, תל אביב תהיה מתחת לפני המים? או הרחובות ייהפכו לתעלות מים כמו
ונציה?

ת: לא נראה. לפחות בטווח של עשרות שנים.

ש: ובעולם זה יכול לקרות?

ת: ודאי. זה גם קורה. יש מיליונים של פליטי אקלים שחייבים לנדוד, כי הם
גרים על שפת הים. יש משערים שזה יגיע לשמונה מאות מיליון.

ש: הכוונה למדינות עניות?

ת: גם מדינות עשירות סמוכות לים או לנהרות תסבולנה כגון הולנד, ארצות
הברית, אנגליה, צרפת ועוד.

ש: ההתחממות הגלובלית היא תהליך טבעי?

ת: כבר דיברנו על זה כמה פעמים. זה בגלל פליטת גזי חממה. וכבר עוסקים בזה
שנים ב"הסכמי פריז", אבל במציאות לא הרבה משתנה.

ש: המדינה שפולטת הכי הרבה גזי חממה לנפש היא ארצות הברית, ובגללה אחרים
סובלים. זה לא ישר.

ת: על פני כדור הארץ יש הרבה דברים לא ישרים. לא תמיד ריבונו של עולם מתערב
מיד. אבל בנידון שלנו, דווקא יש צדק, כי המדינה שסובלת הכי הרבה היא ארצות
הברית בחוף המזרחי והדרומי. יש שם שיטפונות אדירים כל הזמן, לא בגלל גשמים,
אלא בגלל שפל וגאות. יש אז רחובות שהם מוצפים לגמרי. יש שכונות שהופכות
לאיים. שולחים משאיות לשאוב מים ולשפוך אותן לאוקיינוס. משקיעים מיליארדים
ומיליארדים נגד זה.

ש: נחזור לתל אביב. אם היא תוצף, אולי יבואו לגור ביהודה ושומרון על גובה
ההרים...

ת: ראשית, תל אביב לא תוצף. שנית, יש לגור ביהודה ושומרון מאהבת ארץ ישראל
ולא מפחד מים.

ש: אגב, מה המצב בחבל עזה?

ת: לא טוב. מי התהום נמלחים ומזדהמים ויש מצוקת מים. גם שם יש אנשים טובים
שסובלים.

ש: ובסיכום?

ת: "בשעה שברא הקדוש ברוך הוא את אדם הראשון, נטלו והחזירו על כל אילני גן
עדן ואמר לו: מעשיי כמה נאים ומשובחים הן, וכל מה שבראתי, בשבילך בראתי. תן
דעתך שלא תקלקל ותחריב את עולמי" (מדרש קהלת ז יג).

- פורסם בשאילת שלמה 578

