---
title: "יו\"ט שני של גלויות בארץ לאורח מחו\"ל (מאמר)"
type: "מאמר"
---

**שאלה:** ב'תשובות של הרב' (ח"א ס' רכז), הרב מביא שתי דעות איך אורח
מחו"ל צריך לנהוג ביו"ט שני של גלויות (1. תיירים שבדעתם לחזור לחו"ל
שומרים על יום טוב שני, כאנשי חו"ל. ואם יש להם מניין, מתפללים תפילת יום
טוב בציבור. אכן, מן הראוי לסדר זאת לא בפרסום - 'אבקת רוכל' סי' כו. 2. יש
נוהגים כיום טוב רק לחומרא: אין עושים מלאכה, אבל מתפללים כמו אנשי ארץ
ישראל - עיין ספר 'ארץ ישראל' לרב טוקצינסקי עמ' מג). מה דעת הרב בענין?

**תשובה:** באופן פשוט יש לשמור יומיים, כי שמירת 'יום וחצי' היא חידוש
(אעפ"י שהוא מובא ע"י הג"ר טוקצינסקי בשם חמיו הגר"ש סלאנט). מכל מקום, יש
לכל אחד ללכת ע"פ הוראת רבו. והרבה שבאים מאמריקה נוהגים 'יום וחצי' כי כך
דעתו של הגרי"ד סולוביצ'יק (עיין 'נפש הרב' עמ' פד-פה ו'דברי הרב' עמ'
קעד).

\[ומסופר ב'נפש הרב' (שם) שבשנת תרצ"ה נסע הגרי"ד סולוביצ'יק לא"י (הפעם
היחידה בחייו) בימי ספירת העומר בתור מועמד לרבנות העיר תל אביב, והורה לו
אביו הגר"מ לנהוג כדעת סבו הגר"ח מבריסק, שאמר שבני חו"ל המבקרים בארץ
ודעתם לחזור לאחר יו"ט, לא יעשו יו"ט שני של גלויות, ויניחו תפילין בברכה
ביו"ט שני של שבועות, אלא שלמעשה יצא שבאותה השנה חל שבועות ביום ו', ובין
כה וכה לא הניחו תפילין ולא עשו מלאכה אף בני א"י ביום השני, מפני ששבת
היתה.\]

**שאלה:** למה הרב לא פוסק כדברי מרן הרב קוק בשו"ת 'אורח משפט' (ס' קכה)
וב'מועדי ראיה' (עמ' קמג-קמה) שפסק 'יום וחצי'?

**תשובה:** כך נהוג וכן דעתם של רוב רובם של פוסקים. עיין 'פסקי תשובות'
(תצו אות ג).

