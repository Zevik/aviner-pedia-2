---
title: "נטילת לולב בכותל המערבי (מאמר)"
type: "מאמר"
---

**שאלה:** האם הרב נוהג ליטול לולב פעם נוספת כשהוא בא לכותל המערבי
בסוכות?

**תשובה:** לא. יש אומרים שזו מצוה דאורייתא, אבל אני לא מקפיד ליטול פעם
שנייה שם. \[חידש בס' ביכורי יעקב (תרנח, א) שבירושלים נוהגת מצוות נטילת
לולב בזמן הזה מן התורה כל שבעת הימים כמו במקדש ע"פ דברי הרמב"ם (פירושו
על המשניות בסוכה ג, י) שכתב שירושלים היא בכלל המקדש. יש דוחים את דברי
הביכורי יעקב, כגון בעל האור שמח בחידושיו לסוכה (עמ' רמב), האדמו"ר
מקלויזנבורג בשו"ת דברי יציב (ס' רעג) והגרש"ז איורבך בשו"ת מנחת שלמה (ח"ב
ס' נ). אמנם יש חוששים לשיטת הביכורי יעקב להגיע לכותל המערבי וליטול לולב
שם, כגון הג"ר יוסף שלום אלישיב (שו"ת משנת יוסף ח"ז ס' קכד).

וכתב הג"ר עובדיה יוסף בס' חזון עובדיה (סוכות עמ' שלח): "והנה לפני זמן מה
הייתי נוהג במשך שנים רבות להחמיר כדברי הביכורי יעקב, מאחר שלדבריו יש בזה
מצוה מן התורה, והייתי טורח להגיע לי הכותל המערבי, כדי ליטול הלולב
ולנענעו סמוך לכותל. ואח"כ כשראיתי דברי להקת האחרונים שלא הסכימו לדבריו,
נמנעתי מלעשות כן, מפני שחסתי על ביטול תורה. ואמרתי שב ואל תעשה עדיף",
ע"כ. הביא הג"ר משה שטרנבך בס' מועדים וזמנים (ח"ה ס' שמח בהערה), ששמע
מהגרי"ז מבריסק שלהלכה אין לחוש לשיטת ביכורי יעקב. וכ"כ בשם הגרי"ז בס'
הלכות חג בחג (ארבעת המינים, עמ' ג) ובס' נתיבות רבותינו (ח"ב עמ' מט בהערה
נח).

הנהגת הגרש"ז אוירבך שנויה במחלוקת (כמובא בשו"ת משנת יוסף ח"ז ס' קכד):
כתב בשם נכדו בס' שלמי מועד (ח"א פרק לז) שהגרש"ז לא הקפיד כשהלך לכותל
המערבי בסוכות ליטול לולב, רק אם כיבדו אותו נהג ליטול, אבל כתב בס' הליכות
שלמה (מועדים, תשרי פי"א ס' כו): "בהיות רבינו ליד הכותל המערבי בחג
הסוכות, הידר ליטול שם לולב ומיניו שנית".

וכתב בשו"ת ציץ אליעזר (ח"י ס' ב) שאין חיוב לחזור לקחת שנית על יד הכותל
המערבי, וכפי שבאמת מעולם לא שמענו כזאת, גם מקדמת דנא.

