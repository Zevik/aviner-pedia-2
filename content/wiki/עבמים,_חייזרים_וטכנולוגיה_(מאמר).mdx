---
title: "עב\"מים, חייזרים וטכנולוגיה (מאמר)"
type: "מאמר"
---

## עב"מים, חייזרים וטכנולוגיה

\[הרב שלמה אבינר\]

האם יש יצורים חיים בעלי תבונה על פני כוכבים אחרים?

באגרתו לחכמי מונטפליר, כותב הרמב"ם שיש שלושה מקורות אפשריים כדי לבחון
נושא: נבואה, הוכחה שכלית, ניסיון. בנושא שלנו, בתורה ובנבואה לא כתוב
בפירוש דבר, לא לכאן ולא לכאן. אין זה מפליא, כי התורה אינה ספר מדע, אלא
ספר המדריך אותנו מה טוב ומה רע. כדי להכיר את המציאות, יש לנו שכל מדעי,
שאף הוא מתנה אלהית, ואף תוקנה ברכה על ראיית איש מדע. אין לנו דבר נגד
אפשרות של עולמות נוספים, כפי שגם מזכיר רבי חסדאי קרשקש בסוף ספרו אור ד',
אך אין לנו הכרעה מפורשת בנידון. גם לשכל המדעי המחקרי התיאורטי אין הוכחות
מכריעות. לכן נשאר לנו הנסיון.

וראה זה פלא כבר יותר מחמישים שנה מדברים על עב"מים וחי-זרים. מאות אלפי
אנשים העידו שראו אותם, ובכל זאת אין להצהרותיהם שום ערך מדעי, ומדוע? כי
באף מוזיאון בעולם לא מונח עב"ם או חלק ממנו, שיאפשר למדען לחקור אותו. זהו
אחד ממאפייני השיטה המדעית שאי אפשר לסמוך על הצהרתו של מדען אחר, אלא כל
ניסוי חייב להיות הדיר, בר-בדיקה, כלומר ניתן לחזרה על ידי כל מדען בעולם,
והוא רשאי לקבל הנחות קודמות או להוכיח בטלותן.

הוקמו ועדות רבות לחקור את עדויותיהם השונות של האנשים והסבירו אותן
באופנים שונים כגון כלי טיס, טיל, בלון פורח מטאורולוגי, עפיפון, מטוס או
מסוק בערפל, מכשירים צבאיים סודיים, תופעות אסטרונומיות, כוכב שביט, ירח
בערפל, זוהר הצפון, עננים נמוכים, רכב על הר מרוחק בערפל וכן הלאה.

המדע הוא ביקורתי: אינו מקבל דבר בלי הוכחה אך גם אינו דוחה שום דבר על
הסף.

כבר חמישים שנה חוקרים, ואין בידינו מאומה, ובכל זאת אין העניין יורד מסדר
יומם של אנשים, של עדים למאות ולאלפים. גם הז'נר הספרותי שבתחום זה, לא נס
לחו ועדיין מרתק את האנשים.

נכון שיש תופעות מוזרות שהמדע לא הצליח להסבירן, ובעזרת העב"מים זוכות
בחלקן להסבר. בכל זאת, אין זו שיטה, תמיד יהיו דברים בלתי-מוסברים, אך כאן
תופסים נקודה שבה המדע חסר אונים, חופרים בתוך הסדק שבהסברה המדעית,
מרחיבים אותו לתהומות אדירים ומכניסים בו כל מיני השערות. אך גם הן רחוקות
מהיות מוכחות.

לכן אנו תמהים על העקשנות הזאת בדבר אמונת העב"מים. אלא שיש כאן מיתוס
מודרני בעל מימד פסיכולוגי של חרדה עמוקה. נסביר זאת:

למה בדמיונותיהם של עדים ושל סופרים, חי-זרים באים לכאן? הרי הם בעלי
טכנולוגיה משוכללת ומה להם לחפש כאן? הכוכב הכי קרוב מחוץ למערכת השמש הוא
במרחק של 40,000 שנה נסיעה בחללית מהירה ביותר, ולמה להם כל הטרחה הזאת? אם
כן, יסבירו, הם מחפשים כאן נשים, כדי לחדש את המשך הגזע שלהם שהגיע
לקיפאון. יתר על כן, החי-זר הנו יצור מאוד חכם ומאד נהנתן, אבל הוא חסר
רגש, הוא אינו בוכה או כועס. חמור מזה, אין לו מוסר, התלבטויות ומאבקים
פנימיים. הוא בלתי אנושי. לכן הם כאילו חוטפים נשים, כדי לרענן את הגזע
שלהם…

מה כל ההבלים האלו נוגעים לנו?!

אלא שאנו מפחדים מעצמנו, מהאדם של מחר, פן יהיה חי-זר - אדם מאוד טכנולוגי,
אך חסר אנושיות ביחסים החברתיים. אנשים חרדים מן המדע והטכנולוגיה. אמנם
מדע וטכנולוגיה כשלעצמם, טובים הם. אך הם עלולים לגרום לדהומניזציה,
לחידלון האנושיות. לא באשמתם, אלא באשמת שקיעת המוסר. עם מחשב - אי אפשר
לדבר.

לפעמים המחשב בולע קובץ חיוני, והאדם מתחנן: אנא מחשב החזר לי את הקובץ!
אבל אין עם מי לדבר. המחשב מדפיס "ERROR ", אֵרור, אֵרור, אֵרור אתה בבואך
ואֵרור אתה בצאתך…

מפחדים שהאדם יהפוך בעצמו למחשב, מן יצור טכנו-ברברי, שהוא יותר מסוכן מאדם
ברברי פרימיטיבי, כיון שיש בידו אמצעי שליטה אדירים המשרתים את אכזריותו.
הוא עלול לשגר פצצה גרעינית בלחיצת כפתור, בהיותו חסר מצפון.

וכל זה מהלך אימים על החברה, קרי: השתלטות הטכנולוגיה על החיים. נכתבו על
זה באמריקה מאות ואולי אלפי ספרים, ולשווא. אי אפשר לרסן את הדהירה המטורפת
של הגולם הטכנולוגי. חוששים מפני מוטציה חדשה של המין האנושי: ה"אדם-מחשב",
חסר מצפון וחמוש באמצעים אדירים; החיה שבאדם מצורפת לטכנולוגיה גבוהה, הוא
הוא החי-זר.

היעילות, הכישרון, המצוינות - משתלטים על האדם במקום המוסריות והעדינות.
מופיעה מן טכנולוגיה טוטליטרית אשר במרכזה מכונה חסרת רגישות אנושית.

אכן יש ממה לפחד. אך לא נעצור את הטכנולוגיה, אלא נגביר את המוסר, את הצדק,
את התורה, את האורה.

