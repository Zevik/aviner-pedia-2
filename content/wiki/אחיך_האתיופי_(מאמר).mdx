---
title: "אחיך האתיופי (מאמר)"
type: "מאמר"
---

## הישמר לך פן תעזוב את אחיך האתיופי

\[הרב שלמה אבינר\]

מעשה בסטודנט יהודי בברלין שנדחה במבחן הקבלה. פנה אל הפרופסור: למה
נדחיתי, תלמיד פלוני עם ציונים נמוכים ממני, התקבל?

גמגם הפרופסור: יש לו מעלה אחרת חשובה מאוד - זיכרון. השיב לו הסטודנט: לי
יש זיכרון מופלא, אני אפילו זוכר מה אירע לי בגיל שמונה ימים. - הכיצד? תמה
הפרופסור. - כן, אז עשו לי משהו שבעקבותיו עתה איני מתקבל לאוניברסיטה...

כיוון שאתה, הקורא, זועזעת, אני שואל אותך: למה הנך גזעני כלפי אחיך
האתיופי? למה ברוב בתי הספר, ממ"ד או פרטיים, יסודיים או ישיבות תיכוניות
ואולפנות, אינך רוצה לקבל ילד אתיופי? או לפעמים אתה מרכז את כולם בכיתה
מיוחדת שאינה מעורה בבית הספר? וכאשר מדברים אל מצפונך ואל רגשותיך אז אתה
מקבל באופן סמלי, אחד בכל כתה? אני מאד מצטער, כך לא קולטים אחים עולים.
כמובן, יש גם בתי ספר שקולטים מכל הלב. גם בני עקיבא קולט מכל הלב, ויוצא
מורווח.

בזמן האחרון, רשות השידור האנגלית הBBC- ביצעה סקר ב- 27 מדינות. מי המדינה
הכי נוראה בעולם? התוצאה: מדינת ישראל. מתברר ששנאת ישראל עדיין באופנה בין
אומות העולם אך אנחנו צריכים להיות מלאים אהבת ישראל.

טענה ראשונה: האתיופים הם גויים, אז למה לנו לטרוח עבורם. לא נכון! כבר פסק
לפני חמש מאות שנה גדול הפוסקים רבי דוד בן זימרא, הרדב"ז, שהם יהודים משבט
דן. ובימינו הגר"ע יוסף ויותר מאוחר הגר"ש גורן. באשר לפלאשמורה שעולים
ארצה, אכן חלק מהם גויים אך כולם עוברים גיור, והם יהודים לפאר ולתפארת.

טענה שניה: אמנם יהודים הם אבל אינם דתיים. לא נכון! 70% מהאתיופים דתיים
ורוצים שילדיהם ילמדו בבתי ספר דתיים. אולי זו העדה עם המספר הגדול ביותר
של דתיים.

טענה שלישית: אמנם דתיים הם, אבל יקלקלו את הילדים האחרים בכיתה. לא נכון!
הנסיון מראה שבתי ספר מבוססים שעברו הכנה מתאימה לקליטת אתיופים קידמו את
אותם תלמידים, ובעצמם לא ניזוקו כלל, אלא אדרבה, התרוממו בעצמם בזכות אותה
קליטה כי התלמידים האתיופים הנם צנועים וענווים. לצערנו בתי ספר אלה מועטים
הם.

אבל, לא רק בתי ספר אינם מתעניינים באחינו אלה, אלא גם התנועות השונות
לקירוב רחוקים אינן מראות התעניינות יתרה כלפיהם.

הסיבה לכל אלה ידועה וישָנה: הפחד מן השונה. אכן יהודי אתיופיה שונים הם, גם
בצבע עורם וגם בצורת התנהגותם. למשל, ילדים אתיופים מכבדים את הוריהם. גם
כאשר הם מורדים ובורחים מן הבית הם ימסרו את נפשם כדי לעזור להוריהם. אכן
יצורים מוזרים ביותר. והתרופה: תכיר אותו אישית. מרחוק הוא מפחיד. מקרוב
הוא כמוך. "ויראו אותו מרחוק... ויתנכלו אותו להמיתו" (בראשית לז יח). זה
מה שקורה כאשר מסתכלים מרחוק.

אוי לה לתקשורת שהיא גזענית. זה סגנון הדיווחים: אתיופי רצח, אתיופי גנב,
ולא יאמרו אשכנזי או ספרדי רצח, אשכנזי או ספרדי גנב. אתיופי נכשל! אתיופי
לוקח סמים! אתיופי אנס! איתיופי! אתיופי! אתם הרי יודעים מה אחת הסיבות לכך
שהיינו עבדים במצרים: בני הגבירות היו מתגאים על בני השפחות, ולכן באה
הגלות, ושם בעיני המצרים כולנו עבדים כולנו מושפלים, מתוך כך כולנו אחים.

אותו מפקד שאמר לחייל אתיופי 'כושי טיפש', צריך לחזור למצרים. אותה מורה
שאמרה לתלמידה אתיופית: כושית טיפשה, גם היא צריכה לחזור למצרים, להשתלמות
מורים

