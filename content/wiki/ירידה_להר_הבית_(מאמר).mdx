---
title: "ירידה להר הבית (מאמר)"
type: "מאמר"
---

## ירידה להר הבית

\[ראיין: הרב מרדכי ציון – אתר סרוגים\]

ש: כיצד ידע יהודי ירא שמים להכריע במחלוקת אם מותר לעלות להר הבית?

ת: אין זו מחלוקת. מחלוקת היא בין שווים. וגדולי עולם אסרו את הדבר. עיין
שו"ת מנחת יצחק ה א. שו"ת ציץ אליעזר י א. י ז. קהילות יעקב באורחות רבנו.
ועין עיר הקודש והמקדש לגרימ"ט. וס' הר הקודש. ועוד.

ש: ולמה אסור?

ת: שלושה נימוקים:

א. כמעט בלתי אפשרי להגדיר מקום שמותר להיכנס.

ב. גם אם נטען שיראי שמים ייכנסו רק למקום מותר, מי ערב לנו שזה לא יפתח
תקלה שאחרים ייכנסו למקום אסור.

ג. גם יראי שמים לא בקיאים כולם בסדרי הטהרה.

ש: למה קשה להגדיר איזה מקום מותר?

ת: קודם נזכיר את ההלכה. כולנו טמאי מתים (ועיין שו"ת חת"ס יו"ד שמ אות א),
לכן אסור לנו להיכנס למקום המקדש עצמו. בנוסף לכך, אסור גם להיכנס לעזרה,
מי שטומאה יצאה מגופו. והנה במשנה ובגמרא לא מפורש מקום העזרה. ואנו לא
יותר חכמים מהם.

ש: אבל בטוח שיש מקומות מותרים. הרי כתוב במשנה שהר הבית הוא ת"ק אמה על
ת"ק אמה, ומה שיש עתה בין החומות הוא יותר מזה?

ת: ידוע. זה כבר כתוב בפסקי תוס' על מידות פ"ב. אבל אינינו יודעים בצורה
ברורה איפה. ויש גם שיטות שונות אצל רבותינו הראשונים. לכן גם אחרי כל
החשבונות השונים שבימינו הסותרים אחד את השני, עדיין לא ברור.

ש: אבל כבר בזמנו הרדב"ז עשה חשבון על יסוד ההנחה שאותו הסלע המפורסם שעל
הר הבית הוא אבן ושתיה?

ת: נכון. שו"ת הרדב"ז ב תרצא. אבל אין לו מקור מחז"ל על כך, אלא הוא מסתמך
על שמועה. וגם באותה תשובה יש לו נקודת ציון אחרת מה שיוצר סתירה פנימית,
כפי שהעירו מנח"י וצי"א. ויש גם חשבון המהרי"ט, ואכמ"ל. ועובדה שהכפתור
ופרח שקדם להם בהרבה ,היה גר בארץ, והיה חוקר גדול, כותב שאין להיכנס להר
הבית מפני הטומאה.

ש: ומה הבעיה השניה של סדרי טהרה?

ת: כדי להטהר מטומאה היוצאת מגופו, לא די במקוה אלא צריך מי מעיין וצריך ז'
נקיים כדין.

ש: ומה בעית התקלה?

ת: כנ"ל שגם לו יצוייר שיראי שמים ייכנסו כדין לאיזורים מותרים ואחרי טהרה,
הנושא יהיה פרוץ למי שפחות ירא שמים שייכנס וכל מקום, כפי שכבר קורה לצערנו
היום.

ש: אבל בכלל יש דעת שבימינו אין קדושה להר הבית?

ת: זו דעת הראב"ד, אבל יתכן שאין כוונתו שמותר להיכנס אלא שעדיין אסור
מדרבנן. על כל פנים הרמב"ם בהלכות בית הבחירנ פ"ו אוסר וכן פסק המג"א בסי'
תקסא. וכן המשנה ברורה.

ש: ובסיכום?

ת: גדולי הדור אסרו. כל הדורות לא נכנסו. מרן הרב קוק ורבנו הרב צבי יהודה
אסרו. הרבנות הראשית אוסרת. לכן אין זו "עליה" להר הבית אלא ירידה וחטא
חמור, ד' ישמרנו.

- פורסם בשאילת שלמה 398

