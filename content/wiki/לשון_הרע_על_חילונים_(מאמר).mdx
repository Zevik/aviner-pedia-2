---
title: "לשון הרע על חילונים (מאמר)"
type: "מאמר"
---

**שאלה:** האם מותר לדבר לשון הרע על חילונים?

**תשובה:** החפץ חיים אמר שאפשר לדבר לשון הרע על אפיקורוס. רבנו הרב צבי
יהודה אמר שזה נכון, אבל סייג שהבעיה היא שזה נותן פרצה שכל אחד צריך
להחליט מי שאפיקורוס, וכל אחד יכול להחליט שכל מי שלא חושב בדיוק בדיוק
כמותו הוא אפיקורוס. ומזה כל בית ישראל ימלא בלשון הרע של כולם על כולם.
צריך לדעת שאפשר לחלוק ולהתווכח עם יהודי ירא שמים מבלי צורך להחליט שהוא
אפיקורוס.

לעומת זאת, חילונים באמת נראים כמו אפיקורסים. אבל כבר אמרו הרבה פוסקים
שיש להם דין של תינוקות שנשבו. כדי להיות אפיקורוס צריך לדעת במה אתה כופר.
פעם, אחד בא ודיבר עם מרן הרב קוק ואמר כל מיני דברים נגד התנ"ך. מרן הרב
קוק אמר לו: אתה צודק. תמה האיש: אני צודק?! ענה לו הרב: כן, אם התנ"ך היה
כמו שאתה אומר הייתה צודק, אבל התנ"ך זה משהו אחר. האיש ההוא לא כפר בתנ"ך,
הוא פשוט לא ידע תנ"ך. האיש הזה הוא לא אפיקורוס, הוא סתם עם הארץ. אם כן,
החילוניים הם לא אפיקורסים ולכן אסור לדבר עליהם לשון הרע.

אמנם ייתכן ושיש חילוני שהוא כן אפיקורוס, זה מה שנקרא "שנה ופירש," מי
שלמד תורה – והחליט בכל זאת לעזוב את תורת ד'. אבל גם זה לא פשוט, כי רוח
הזמן היא מאוד חזקה. לפעמים גם מי שלמד ופירש הוא אנוס ע"י כל מיני השפעות.
הרמב"ם (הלכות ממרים ג, ג) מגדיר תינוק שנשבה אם הוא נשבה ע"י החינוך
שקיבל, אדם שקבל חינוך מקולקל. ואילו היום גורמי החינוך הם לא רק ההורים
אלא גם מה שנקרא: "הרחוב". כלומר, מכלול השפעות המעורפלות שמגיעות דרך
הרדיו, הטלוויזיה, ספרים, האינטרנט וכן הלאה.

אמנם בונים חומות כדי למנוע את ההשפעה השלילית, אבל ההשפעות האלו עוברות גם
את החומות. זה לא אומר שלא צריכים עדיין לבנות חומות, אבל גם החומות לא
חוסמות הכל. יש פתגם שהתפוח לא נופל רחוק מהעץ. כלומר, הילדים דומים
להורים. שאלו פעם את הרב הראשי, הרב הרצוג, "ומה עם חיים?". הכוונה לבנו של
הרב, הנשיא חיים הרצוג, שלא היה דתי. ענה הרב הרצוג: "התפוח לא נופל רחוק
מהעץ" זה דווקא כשנושבת רוח מצויה, אבל עכשיו נושבת רוח לא מצויה שמגלגלת
את התפוח רחוק מהעץ (כוונתו לתוס' על בבא קמא כז, ב). לכן אפשר גם שבן הרב
הראשי קיבל חינוך לא טוב, לא מהרב הראשי ח"ו, אלא ממה שמסתובב ברחוב וגם
הוא נחשב לתינוק שנשבה. בקיצור: לא למהר להדביק תואר אפיקורוס לאף אחד.

