---
title: "בדיקת חמץ למי שנוסע לכל הפסח (מאמר)"
type: "מאמר"
---

**שאלה:** האם מי שנוסע למשך כל חג הפסח צריך לקיים ביעור חמץ?

**תשובה:** אדם יכול לכלול את כל החמץ במכירה. אם אני מוכר את החמץ שיש לי
בארון, איני צריך לבדוק את החמץ בארון. במקרה זה, כל הדירה דינה כדין ארון
והאדם פטור מלבדוק ולנקות. אמנם יש האומרים שזה אינו נכון משום שליל בדיקת
חמץ הינו ליל י"ד בניסן, והמכירה חלה ביום י"ד. יוצא שהחמץ ברשותי בזמן
חיוב הבדיקה. למעשה התירו בזה, כי לא צריך לבדוק חמץ שבסופו של דבר לא יהיה
שלי.

אבל כל זה בתנאי שלא משאילים את הדירה בחג לחבר המתארח אצל שכן. יש בעיה
נוספת, מפסידים את מצוות בדיקת חמץ. לכן, אם אני מגיע למקום שאהיה שם בפסח,
בליל י"ד אעשה שם בדיקת חמץ בברכה. אם לא, כדי שלא להפסיד את המצווה, אנקה
חדר אחד בביתי, כגון חדר כניסה, שזה לא קשה, ואבדוק חמץ שם לפני שאצא ללא
ברכה.

