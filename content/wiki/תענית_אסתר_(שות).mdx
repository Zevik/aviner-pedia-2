---
title: "תענית אסתר (שו\"ת)"
type: "שו\"ת"
---

תענית אסתר לדוור

ש: מי שעובד בחלוקת דואר בתענית אסתר ורץ כל היום בשמש. קיימת כאן סכנת
התייבשות, זה פיקוח נפש. האם הוא פטור מלצום? ומה לגבי שאר הצומות, האם הוא
פטור גם מצום תשעה באב?

ת: צריך לצום בתענית אסתר. אמנם צום פחות חמור ככל הצומות. לכן כתוב בהלכה
שיש קולא לכואבי עינים, אבל שאר בריאים לא יפרשו מן הציבור (רמ"א או"ח
תרפו, ב). המג"א (ס"ק ד) מביא שאפילו ההולך בדרך וקשה עליו התענית חייב
לצום. דוור הוא כמו הולך בדרך. לכן הדוור חייב לצום בכל הצומות. כמובן, אם
בתוך הצום אתה מרגיש שאתה בסכנת התייבשות אין מה לעשות, אתה צריך לשתות
הרבה מים. אבל אם אתה יודע מראש שאם אתה עובד ביום צום אתה תצטרך לשתות, זה
כמו שאתה מתנה שלא לצום. אסור להיכנס למצב כזה, צריך להסתדר איך שהוא, כגון
להחליף עם חבר, לקחת יום חופש או לחלק את הדואר לאט יותר.

סגריות

ש: כיצד כתוב שמותר לעשן בתענית אסתר, הרי אסור בכלל לעשן?

ת: הכוונה, שאין האיסור מדין צום.

מסבית פורים בתענית אסתר

ש: הרב נשאל כיצד צריכות בנות שרות לאומי להתנהג במסיבת פורים בתענית אסתר,
והשיב שתענית אסתר היא יום תשובה ולא יום חגיגי.

רציתי להפנות לספר משנת יעבץ לרב זולטי ז"ל או"ח סוף סי' עו: "שעיקר הדין
בתענית אסתר הוא רק איסור אכילה ושתייה, אבל לא חל על עיצומו של היום חלות
דין יום תענית. והיינו שלא נוהג בו דיני יום תענית. כמש"כ הרמב"ם בפ"א מהל'
תעניות הי"ד שביום תענית לא ינהג עידונין בעצמו ולא יקל ראשו ולא יהיה שמח
וטוב לב אלא דואג ואונן וכו', אבל בתענית אסתר מותר בכל אלו הדברים. וכן
כתב בספר נפש הרב עמ' קצו "חוץ מתענית אסתר שהיא תענית של שמחה... כלשון
ספר האשכול".

ת: כל זה חידוש, כי סוף סוף בתענית אסתר אומרים סליחות, וזהו יום של תשובה,
שאינו מתאים לשחוק וקלות ראש, וגם אם אינו זכר לצרות, בכל זאת הוא יום של
תשובה, ועיין דברי הגרי"ש אלישיב שאין לשמוע בתענית אסתר כלי נגינה ושירים:
"שאין ראוי לעשות כן, ואף שאין התענית בא על הצרות מכל מקום יום תענית הוא"
(קונטרס לקנות חכמה).

