---
title: "אויב נוצרי - אויב נצחי (מאמר)"
type: "מאמר"
---

## אויב נוצרי - אויב נצחי

\[הרב שלמה אבינר\]

לו חשבנו שאין צורך בחשבון נפש ביחס לסכנה הנוצרית, טעינו טעות חמורה
ושכחנו שהלשד התיאולוגי של הנצרות הוא המגמה האמונית והמעשית - למחוק את עם
ישראל.

הרי האב אוגוסטינוס, מהסמכויות הגבוהות ביותר של הכנסיה, קבע שכיוון
שהיהודים דחו את האל-האדם-הבן וגרמו למותו, הם עצמם נדחו על ידי האל-האב.
הנוצרים נבחרו במקומם ומאז ולתמיד הם הישראל האמתי verus Israel. וכן קיום
היהדות במצב של השפלה הוא עדות נצחית לצדקת הנצרות. כריסטומטוס, אב הכנסיה,
הדגיש שרצח האל דורש נקמה ללא גבול.

הדמוניזציה של היהדות וההאשמה הקולקטיבית ברצח האל, גררה היסטוריה עקובה
מדם ואחריות על האנטישמיות והשואה. כמובן, אנו נזהרים מהכללות ויודעים אנו
היטב על נוצרים חסידי אומות העולם רבים שסייעו ליהודים בשואה ומסרו נפשם
עליהם, אך אנו מדברים על הדת בכללותה.

גם ועדת הוותיקן השניה המפורסמת בשנים תשכ"ב-תשכ"ה, שהביאה שינויים דרמטיים
ונפתחה בתפילה המרגשת של האפיפיות יוחנן 23: "אות קין טבוע במצחנו. במשך
הדורות, אחינו הבל שכב בדם שאנו הקזנו או הזיל דמעה שאנו גרמנו" - לא יכלה
לטהר לגמרי את עם ישראל מאשמת רצח אל. אמנם בהכרזה nostra aetata, היא
ניקתה אותנו מאשמה קולקטיבית, אך הטילה אותה על המנהיגות היהודית, קרי:
הסנהדרין, קרי: הפרושים pharisians, שהיא כידוע מילת גנאי שאין כמוה אצל
הנוצרים - שאילו היתה צועדת צעד נוסף, היה מאבד הותיקן את עצמו לדעת.

אך מאחורי המחווה הזאת, מסתתרת המדיניות הקתולית הפרו ערבית במסווה של
נייטרליות. התמיכה בארגוני הטרור במסווה של צדק והומניות ושאר דרכים
מפותלות למען קעקע את יציבות מדינת ישראל.

באשר לפרוטסטנטים, גם הם החליפו אסטרטגיה והפכו לידידינו, "נוצרים ידידי
ישראל, ידידי יש"ע, ידידי כל דבר ישראלי" - חיבוק דוב הבולע את טרפו.

המטרה הסמויה ואף הגלויה בפרסומיהם היא חיסול עם ישראל עם הרדמה כללית,
כלומר שמד, מה שמסוכן עוד יותר משפך דמים. גדול המחטיאו מן ההורגו.

מציצת דמנו המיסיונרית מתבצעת בעזרת כשמונת אלפים מיסיונרים במשרה מלאה,
ועוד כמה עשרות אלפים במשרה חלקית, המפוזרים בארץ, במסווה של עזרה לכל איש
במצוקה: עניים, חולים, תושבי יש"ע או מגורשי גוש קטיף.

וכן דרך צינור האומנות המכשירה את כל טרפה. למשל בט"ו בתמוז תשס"ז התקיים
בבית הארחה של רמת רחל כנס מיסיונרי שכלל סיפורים אישיים מרגשים, חוויות,
שירה ומוזיקה ממיטב המיסיונרים.

וכך התקיים לאחר מכן, בחג הסוכות (שהוסב לחג נוצרי לצורך העניין), שבוע של
אירועים הכוללים מופעי פולחן, דרמה, שירה ומחול, כאשר השיא היה הפקת ענק
בבנייני האומה בו לקחו חלק מרצים ומלחינים מיסיונרים מובהקים וידועים.

המוזמנים היו נוצרים וגם יהודים, כאשר ניתנו לנוצרים הוראות כיצד להתערבב
בין היהודים ולדאוג לקירובם. וכן בדוכנים חולק חומר מיסיונרי.

תכניות אומנותיות בסגנון זה מוכרות לנו משנים עברו, והן משמשות כסות תמימה
ללכוד יהודים, גם בעזרת שימוש בסימנים יהודים כגון שופר, ארבעה מינים,
טליתות וספרי תורה. ארגון הגג הוא הארגון המיסיונרי הידוע "השגרירות
הנוצרית הבין לאומית ירושלים", כאשר תחתיה ארגונים רבים, במיוחד "יהודים
משיחיים", שלפי הערכה מוסמכת הם כ-15000 בארץ, כשחלקם התנצרו.

חשבנו שהתפטרנו מהם, חשבנו שהם חברינו. טעינו. היהודים הם חברינו, לא
היהודים המשיחיים - אלא היהודים הכשרים והתמימים.

