---
title: "ציפיות יתר מילדים (מאמר)"
type: "מאמר"
---

כתוצאה מלחץ ההורים, פעמים רבות הילדים צריכים להוריד את רמת הציפיות. הם
אינם יכולים לסבול ציפיות מופרזות. שידור של ציפיות-יתר, מתרחש פעמים רבות
אצל ילדים בכורים. ההורים מצפים שבנם בכורם יהיה גדול הדור, והוא חש היטב
את הלחץ הכבד הזה. איננו צריכים לומר לו בפירוש, מספיק שאנו חושבים כך
בלבנו – זה מלחיץ אותו. אחת התוצאות של ציפיית-יתר היא, שהילד יהפוך
פרפקציוניסט, כלומר, יתבע מעצמו שהכל צריך להיות בתכלית השלמות.

כל מה שהוא עושה – לא די טוב, ולבסוף הוא נעשה מתוסכל מכך ששום דבר לא הולך
לו. לא תמיד אלה הבכורים. זה יכול להופיע גם בילד השני, השלישי ואפילו
הרביעי, אבל רוב הטעויות נעשות על הילדים הראשונים. לאחר שההורים הצליחו
לחסל כמה מחזורים, הם מתחילים להבין דברים אחדים, ובן הזקונים יצא נשכר.
לאברהם אבינו היה פתרון מוצלח לבעיה: בגיל מאה שנה נולד לו בן זקונים
(בראשית כא ב-ה), והוא היה מחנך מופלא, רגוע ושקט.

