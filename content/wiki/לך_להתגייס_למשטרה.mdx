---
title: "לך להתגייס למשטרה"
type: "מאמר"
---

## לך להתגייס למשטרה

\[מ"מקור ראשון"\]

אשרינו שזכינו להיות עם חופשי בארצנו, בחסדי ד' עלינו. אשרינו שאנו
השולטים, יש לנו מדינה וממשלה, צבא ומשטרה.

אכן, שופטים ושוטרים תתן לך, ואמרו רבותינו: אם אין שוטרים – אין שופטים.
בלי מערכת שמירה ואכיפה, האידיאלים העליונים ביותר הם שירה רפויה הפורחת
באוויר.

לכן אנו קוראים לך: התגייס להיות קצין במשטרה. המשטרה מחכה לך.

אין זה יאה ואין זה נאה למלא פינו ביקורת מתמדת נגד סגנון פעילות המשטרה,
ולא רק בגלל שאין לנו לדון חברינו כשלא עמדנו במקומם, אלא אם אין זה מוצא
חן בעיניך, אז הפשל שרוולים ולך בעצמך לעבוד.

למשל, במשטרת ניו יורק, תנאי להיות שוטר הוא לפחות שנתיים באוניברסיטה או
שירות התנדבותי לצבא, שגם מעיד על אידיאל ורמה. לכן, אם יתגייסו אנשים עם
אידיאל לאומי, מידות טובות ויראת שמים, הרי זה ירים לאיטה את המשטרה שלנו.
גם באנגליה, השוטר ידוע לשבח, כמין חצי עובד קהילתי, ומכונה בתואר חיבה
BOBBY והוא מאוד אהוד ואהוב באומה.

ואל תאמר: יש בעיות הלכתיות במשטרה, בשבת בעיקר, כי כיוון שריבונו של עולם
ציווה על משטרה, סימן שיש פתרון. וככל שיהיו שוטרים דתיים, יותר יימצאו
הפתרונות לתפעול נכון של המשטרה בהתאם להלכה, ויתברר ששמירת התורה אינה
פוגעת ביעילות המשטרה, אלא אדרבה מחזקת אותה.

ובעז"ה במקביל נכין שולחן ערוך קטן לשוטר ולמשטרה, ומה שאיננו יודעים, נצא
יחד לדרך ונתארגן תוך כדי תנועה.

לכן, קצין יקר שמשתחרר עתה מצה"ל, אנא תרום לעמנו כמה שנים, ותראה שאם אתה
נותן לאחרים, אתה גם מעניק לעצמך.

אתה שלוחנו, שליח האומה, המכונה אצל חז"ל "שליח בית דין", למען ישרור שקט
ושלווה באומה. כשם שיש להלחם נגד האויבים מבחוץ, כך יש כאן להלחם בגורמים
השליליים מבפנים, ובזכות היחידים שמוסרים נפשם למען הסדר והביטחון, האומה
יכולה להתנהל בשקט ובשלווה.

- פורסם בשאילת שלמה 324

