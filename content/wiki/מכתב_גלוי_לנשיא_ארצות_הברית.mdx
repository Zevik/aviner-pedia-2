---
title: "מכתב גלוי לנשיא ארצות הברית"
type: "מאמר"
---

## מכתב גלוי לנשיא ארצות הברית

\[הרב שלמה אבינר\]

**מכתב גלוי לנשיא ארצות הברית**

בעניין פולארד

כבוד נשיא ארצות הברית

רוב שלום,

לרגל סיום כהונתך הרמה -

קודם כל אנו רוצים לומר לך שאנו, העם היושב בציון, מעריכים מאוד מה שעשית
למען בטחוננו לאורך השנים. וזה לך לזכות עולם ולברכת עולם שזכית לסייע
לעם-עולם.

מתוך כך אנו בטוחים שנמצא אצלך הבנה למניעיו של יהונתן פולארד כאשר פעל
למען בטחוננו והעביר לנו מידע על חימוש ערבי לא קונבנציונלי נגדנו ועל
הכנות לפעילות טרור ערבי נגדנו - מה שהציל נפשות רבות מישראל.

אמנם בזה הוא עשה עברה נגד ארצות הברית, אבל הוא קיבל את עונשו על כך בשבתו
עשרים ושלוש שנים בבית סוהר בתנאים קשים מאוד.

יהונתן פולארד הוא האדם היחיד בהסטוריה של ארצות הברית שקיבל מאסר עולם
בגלל העברת מידע למדינה ידידותית בת ברית, כאשר העונש המרבי בגלל עברה כזאת
הוא עשר שנים והממוצע הוא בין שנתיים לארבע שנים.

ואמנם נשיא ארצות הברית רשאי לתת חנינה ללא צורך לספק הסבר, אך בוודאי לא
יעשה דבר חסר שחר.

גם ודאי ידוע לכבודו שאישים בכירים בארצות הברית, שהתנגדו בעבר לשחרורו של
פולארד, תומכים עתה בחנינה, כגון ג'יימס וולסי, ראש הסי.אי. אי לשעבר, שאמר
בכנס הרצליה בחורף תשס"ז על נושא אירן ומלחמת העולם השנייה:

"כשהייתי בממשלה, עברנו על התיקים של מקרה פולארד, והתנגדתי בזמנו לשחרור
מוקדם משום שהוא באמת גנב חומר סודי מממשלת ארצות הברית, וכאקט של הגנה על
המידע החסוי של העם האמריקני, אני חשבתי שמישהו כזה חייב להיענש.

"כעת, לאחר שריצה עשרים שנה בכלא, דעתי היא, כפי שכבר הבעתי לפני כחודש
בג'רוזלם פוסט,

שמאסר של עשרים שנה הוא די והותר ויש להתחשב במערכת היחסים בין ארצות הברית
לישראל".

לכן אנו פונים אליך, האיש הרם, שלא תנהג במידת הדין הקשה, אלא במידת הרחמים
והסליחה כלפי האיש שכבר שילם 23 שנה מתוך סבל נורא, ועתה מצבו הבריאותי
גרוע, ותיתן לפרשה זו, סיום אנושי הומניטרי. ובזכות זאת ד' יברך אותך ויברך
את אמריקה.

**בכבוד רב.**

