---
title: "השכרת שדה לגוי בשנת השמיטה"
type: "מאמר"
---

## השכרת שדה לגוי בשנת השמיטה

\[שיחה בישיבה בארוחת צהרים\]

שאלה: האם מותר בשנת שמיטה להשכיר שדה לגוי והוא יעבוד ויתפרנס ממנו? לא
מדובר שהיהודי מבקש מהגוי לעבוד בעבורו אלא שהגוי שוכר וירוויח.

תשובה: תלוי אם שמיטה היא על החפצא (החפץ- השדה) או על הגברא (הגבר- על
היהודי בעל השדה)? אם שמיטה היא על החפצא - אסור להשכיר כי השדה שייך
ליהודי, הרי זו לא מכירה אלא השכרה. כעין זה, אסור ליהודי להשכיר את הפרה
שלו לגוי בשבת כי כתוב "למען ינוח שורך" (שמות כג יב)- גם הבהמות של האדם
חייבות לנוח בשבת. אבל אם השמיטה חלה על האדם ולא על השדה - מותר, כי אסור
ליהודי לעבוד ומותר לגוי. גם אסור ליהודי לומר לגוי לעבוד בעבורו אבל מותר
לגוי לעבוד עבור עצמו.

זו מחלוקת ראשונים ומחלוקת אחרונים. בס' שבת הארץ, מרן הרב קוק חולק על כמה
אחרונים ומסביר שאיסור השמיטה חל על האדם ("גברא") ולא על השדה ("חפצא")
ורבנו הרב צבי יהודה כמובן מביא ראיות כשיטת מרן הרב קוק. אמנם מובן
מהפסוק: "ושבתה הארץ שבת לד'" (ויקרא כה ב) שהמצווה היא על האדמה, אך זה
איסור על האדם. כלומר, "ושבתה הארץ" מהעבודה שהאדם עושה בה. כמו שכתוב
בהמשך הפסוקים שם: "שדך לא תזרע, וכרמך לא תזמור" (שם פסוק ד). אף הרמב"ם
רומז על זה, אמנם בהלכות שמיטה ויובל (מצווה יג) הרמב"ם כותב שהאיסור חל על
האדמה אבל בספר המצוות (מצוות עשה קלה) כותב שהאיסור חל על האדם. וכן
המהרי"ט בשם אביו המבי"ט כותב הלכה למעשה שמותר להשכיר לגוי (הקדמת שבת
הארץ - פרק א. קונטרס אחרון סי' א). וכן בס' אור ההלכה, הגרש"י זיוון מסכים
עם מרן הרב קוק.

אך יש שאלה אחרת: הרי אסור להשכיר אדמה לגוי בארץ ישראל משום "לא תחנם"
(דברים ז ב)? כתוב בגמרא עבודה זרה (כ א): לא תחנם - "לא תיתן להם חניה
בקרקע". כלומר, איסור על מכירה או השכרה של קרקע ארץ ישראל לגויים.

תירוץ א': מותר לאומר שמותר להשכיר לגוי שאינו עובד עבודה זרה (כמו מוסלמי)
(עיין ספר החינוך מצווה צד).

תירוץ ב' - גוי שמשכיר אדמה ליהודי לעשר שנים ובשנת בשמיטה היהודי משכיר את
האדמה בחזרה לגוי. אין בזה "לא תחנם" כי האדמה ממילא שייכת ליהודי ותחזור
אליו (מהרי"ט).

- פורסם בשאילת שלמה 352

