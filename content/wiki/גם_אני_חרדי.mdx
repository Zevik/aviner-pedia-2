---
title: "גם אני חרדי"
type: "מאמר"
---

## גם אני חרדי

\[הרב שלמה אבינר\]

גם אני חרדי. ודאי אני חרדי. כי מהו חרדי? אדם החרד לדבר ד', מתאמץ לקיים
מצוות, ללמוד תורה, לתקן מידותיו, לסור מרע ולעשות טוב. הרי כולנו מצווים
על זה, וכולנו נקראים לזה. זה מה שיש בראש של החרדי: להיות ירא ד'. אכן הוא
הוא האידיאל של כולנו: "החפצים ליראה את שמך" (נחמיה א יא). לא אמרתי שאני
כבר ירא ד', אבל אני מן "החפצים ליראה את שמך".

כמובן, יש הרבה סוגים של יהודים יראי ד', או חפצים ליראה את ד', או מתאמצים
בכנות ליראת ד', אך מה שמשותף לכולם הוא: יראת ד'. והמשותף הזה הוא גדול
יותר לאין ערוך מכל הגוונים המפרידים. אכן זה חיוני מאוד שכל יראי ד'
למיניהם יכירו וירגישו אותו משותף, ומתוך כך יפעלו בשיתוף פעולה, כמו שכתוב
בפרקי אבות, בפרק קניין תורה: "נושא בעול עם חברו". אולי אין הוא מסכים
לחברו, אולי יש לו אפילו ביקורת על חברו, אך יחד עם זאת הוא פועל יחד אתו,
למטרה המשותפת הגדולה של קבלת עול מלכות שמים .

מעשה בתלמיד חדש שהגיע לישיבת מרכז הרב. רבנו, הרב צבי יהודה פנה אליו
בחביבות ואמר לו בערך בלשון הזה: "מעתה אתה חרדי, מעתה אינך עסוק בבילויים
ובטיולים, בעיסוקים ובתחביבים, אלא אתה עוסק בתורה ובמצוות. מעתה אתה
חרדי".

איזה עולם נפלא! זהו עולם נפלא שהחזיק את עם ישראל אלפי שנים וימשיך
להחזיקו. זה העולם אשר בנו אנשי כנסת הגדולה, גדודים גדודים של יהודים
"הנבדלים מטומאת עמי הארצות" (עזרא ו. נחמיה י. ספר אורות עמ' קי). והנך
רואה את ההמשך המופלא עד עצם היום הזה של אותו יהודי ירא שמים וחרדי – כמה
תורה, כמה מצוות, כמה מידות טובות, כמה אושר משפחתי וכל כך מעט גירושים,
בחסדי ד' עלינו.

אל תחפש אצל אותם אנשים נפלאים דברים אחרים. אין זה המקצוע שלהם, אין זו
השליחות שלהם. אל תחפש יותר מדי אצלם את תחיית האומה בארצה, במדינה ובצבא,
אין זו עבודתם. איש איש ושליחותו, איש איש ותפקידו. כמו שלא תחפש לחמניות
בחנות חומרי בניין. שם תחפש אהבת התורה והמצוות, ותמצא.

מרן הרב קוק מזהיר באגרת שעח המפורסמת, הנדפסת לפני ספר אורות התשובה:
היזהר שכל האידיאלים של עוז וגבורה, שמחה וקוממיות, העומדים על הפרק עתה,
לא יחלישו במאומה את יראת ד' כמלוא הנימה. אדרבה, צריך עוד יותר יראת שמים.
כי חיי הכלל הם מסובכים לאין ערוך יותר מאשר חיי הפרט. לכן צריך להיות ירא
שמים עוד יותר, וחלילה לא למחוק כלום מיראת השמים של החרדים.

אדרבה, יש להיות חרדי יותר מחרדי. לבנות קומה נוספת על החרדיות הנפלאה.
חרדיות של בניין הארץ ושיבת ציון, הקמת המדינה ומלחמות ישראל. כמובן, אין
זו חרדיות חדשה אלא חרדיות ישנה שנשתכחה עקב הגלות ועתה היא צריכה להיות
חוזרת וניעורה, כעין מה שכתבו חז"ל ריש מגילה: שכחום וחזרו וייסדום.

אך כל זה על יסוד אותה חרדיות הקיימת אלפיים שנה לטובה ולברכה. כי מהי
חרדיות? היא הקומות הראשונות של ספר מסילת ישרים: זהירות מכל חטא, זריזות
לכל מצוות, נקיות מכל נדנוד עוון, שכל אלה הם מידת כל אדם, וגם הלאה טהרה –
לשם שמים, פרישות וחסידות, ומעלה מעלה בקודש.

אשרי האיש החרד לדבר ד', אשרי האיש ירא ד' ההולך בדרכיו.

