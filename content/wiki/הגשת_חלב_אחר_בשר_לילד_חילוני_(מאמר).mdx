---
title: "הגשת חלב אחר בשר לילד חילוני (מאמר)"
type: "מאמר"
---

**שאלה:** אני עובד בעבור משפחה חילונית, האם מותר לי להגיש לילד אוכל חלבי
לאחר שאכל אוכל בשרי?

**תשובה:** אפשר לתת, כי יש בזה מה שנקרא ספק ספיקא:

א. יש מה שכתוב בתשובת הרשב"א שלילד אפשר לתת לצורכו במו ידינו איסור דרבנן
והרי המתנה בין בשר וחלב הינה איסור דרבנן ולא איסור תורה. אמנם לא כולם
מסכימים עם הרשב"א (עיין ב"י ושו"ע או"ח שמג, א).

ב. יש מחלוקת כמה זמן צריך לחכות בין בשר לחלב. כתוב שצריך לחכות מסעודה
לסעודה. הרי"ף והרמב"ם אומרים שהכוונה לשש שעות, אבל שיטת התוספות היא שאין
צורך לחכות לסעודה הבאה. אם אני אוכל ומפנה את השלחן, רוחץ ידיים, מצחצח
שיניים, אני יכול לאכול מיד. אמנם לא פוסקים כתוספות, אלא נהגו לשמור שש
שעות (שו"ע יו"ד פט, א).

אמנם הייקים ממתינים שלוש שעות וההולנדים ממתינים שעה כשיטת התוספות.
לכן,זהו ספק ספיקא – ספק אם ההלכה היא כדעת מי שאמר שמותר לתת לילד איסור
דרבנן אם זה לצורכו, וספק אם ההלכה שמותר לאכול חלב מיד. בוודאי עדיף שלא,
אבל במקרה כזה מותר וכך כתב בתשובות הג"ר עובדיה יוסף (שו"ת יביע אומר ח"א
יו"ד ס' ד).

