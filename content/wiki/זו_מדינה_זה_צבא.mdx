---
title: "זו מדינה? זה צבא?"
type: "מאמר"
---

## זו מדינה? זה צבא?

\[הרב שלמה אבינר\]

**שאלה:** מאז הגירוש מגוש קטיף, פצע נורא נפער בנשמתי שלא הגליד עד היום.
אדרבה, שיניתי את יחסי כלפי המדינה. בעיניי היא כבר לא ראשית צמיחת
גאולתנו. כאשר אני רואה סרט שבו חיילינו מפנים בכוח אמהות, אבות וילדים,
מביתם, בתי כנסת הרוסים וקברים שהוצאו ממקומם, אני אומר: המדינה כבר לא
מדינה, והצבא כבר לא צבא.

**תשובה:** וכמובן יש להוסיף: חילול שבת, כשרות וצניעות, משפט וחינוך, שוחד
ושחיתות. אכן הרבה מהעם היושב בציון איבדו את אמונם במאבק של הממשלה
בשחיתות הציבורית, וסבורים שהמגזר הציבורי מושחת מאוד. אכן, החיים אינם
פשוטים.

גם כאשר נכנסנו לארץ אחרי הגאולה ממצרים, היו לנו צרות גדולות לאין ערוך
מימינו אנו. וכן היה בזמן עזרא ונחמיה. ולפני כן, כאשר התחיל בית יעקב
להתגבש, יוסף נמכר על ידי אחיו.

ובכלל, כבר אחרי בריאת האדם, אדם הראשון חטא וקין הרג את הבל.

האינך יודע שעולמנו מסובך? רק שיכור, כל העולם נראה לו כמישור (יומא עה א).
"כי יתן בכוס עינו יתהלך במישרים" (משלי כג לא). הכל נראה לו חלק ופשוט. אך
זו שטחיות.

האם לא קראת מסילת ישרים פרק א? לא למדת שהאדם נמצא במלחמה החזקה פנים
ואחור? לא למדת שיש יצר טוב וגם יצר רע? לא שמעת על המבול ודור הפלגה? על
חורבן בית ראשון ובית שני?

בין השאר יש גם יצר הרע של שנאה שאסור לגרותו. נפסק שאסור לקרוא ספר המגרה
את היצר (שו"ע או"ח שז טז), וקל וחומר לראות סרטים שמגרים את היצר הרע של
השנאה. וכן גם יצר הרע של ייאוש אין לפרנס.

היצר הרע עובד לבד, הוא אינו זקוק לעזרה. לעומתו היצר הטוב צריך הרבה
חיזוק. עיין מסילת ישרים, שיש צורך באמצעים ודרכי קניין כדי לבנותו, וכן יש
לנקוט באמצעי זהירות נגד המפסידים אשר שוחקים את המידות הטובות.

אכן היו משברים רבים מאז תחילת שיבת ציון, הם לא התחילו עם הגירוש מן הגוש,
ויהיו לנו עוד משברים רבים. ההגדרה של משבר היא דבר שנגד רצוננו.

אבל פקח עיניך וראה כל החסדים שד' עשה ועושה לנו. הארץ הזאת היתה ריקה ועתה
היא מלאה מיליונים. הארץ הזאת היתה בידי תורכים ובריטים ועתה היא בידינו.
הארץ היתה שממה רוחנית ועתה היא מלאה תורה. עם ישראל היה נשלט על ידי רשעי
עולם ועתה יש לנו צבא, שמגן עלינו.

כנראה ד' עשה לך חסד שנולדת בזמן הנכון ובמקום הנכון, אז אינך יודע את
אושרך . אני הדל נולדתי בזמן הלא נכון ובמקום הלא נכון והיו צריכים להסתיר
את התינוק כדי שלא יגיע למחנות השמדה.

ב"ה אותו תינוק לא הגיע, אך ששה מיליון הגיעו. אלו שהגיעו היו משלמים
מיליון דולר כדי שיגן עליהם אותו צבא שעליו אתה אומר: הצבא כבר אינו צבא.

לכן, אנא ממך תן כבוד לאותו מלאך לבוש מדים ירוקים, הרץ למענך בין כדורים,
שאוהב את החיים אבל כשקוראים לו לקרב הוא משיב: אני מוכן, אני כאן, הנני.

