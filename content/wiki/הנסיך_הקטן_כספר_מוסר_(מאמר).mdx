---
title: "הנסיך הקטן כספר מוסר (מאמר)"
type: "מאמר"
---

**שאלה:** שמעתי שהספר 'הנסיך הקטן' רווי מסרים נוצרים ולכן יש להתרחק
ממנו.

**תשובה:** לא. הוא כולל מסרים מוסריים בעלי ערך כלל אנושי. ספר זה נקרא
בכל רחבי העולם, תורגם ל-180 שפות וניבים, ודורג כספר הרביעי ברשימת הספרים
הטובים ביותר שנכתבו בעולם במאה השנים האחרונות.

ההצלחה נעוצה בכך שהוא כתוב בסגנון מלבב ופשוט המתאים לילדים והמסרים שלו
עמוקים ומנוסחים בצורה של סמלים המיועדים למבוגרים.

יתר על כן, הוא מעורר את המבוגר לחזור אל הילד שבו ולא לאבד את תום הילדות.
יש שם ביקורת על חוסר ההגיון שבו נוהגים המבוגרים ששוכחים את האמתות
הפשוטות: "כך טיבם של המבוגרים, ואין לדון אותם לכף חובה. על כן חייבים
הילדים להתייחס אליהם בסבלנות ובאורך רוח, כי אנו, המבינים את סוד החיים,
איננו מייחסים למספרים חשיבות יתרה."

הנסיך הקטן תר בעולם בחפשו אחרי אישיות בעלת ערך אמתי. אך הוא פוגש רק
טיפוסים מגוחכים לכודים בתוך בדידותם: המלך, המולך על ממלכה דמיונית,
בהיותו פוקד על כולם לעשות דברים שהם ממילא עושים, ומתייחס אל הנסיך הקטן
כאל נתין. הגאוותן, הרואה בנסיך הקטן מעריץ, ושאיפתו להיות מוערץ על ידי
הכול, אך חי בודד על כוכבו.

השתיין, אחוז בושה בגלל שתיינותו, וממשיך לשתות כדי לשכוח את בושתו, כלוא
במעגל קסמים.

איש העסקים, העוסק בלי הרף בספירת הכוכבים שהוא חושב שהם שייכים לו, מתכנן
להשתמש בהם כדי לרכוש עוד כוכבים. מדליק הפנסים, התקוע בתוך עולמו בהתנהגות
אוטומטית ללא משמעות. תפקידו היה להדליק את הפנס בתחילת הלילה ולכבותו
בבוקר, אך כוכבו מסתובב יותר ויותר מהר, כך שהוא מדליק ומכבה בלי הרף ולא
נשארת לו טיפת זמן עבור עצמו.

הגיאוגרף, העסוק בכתיבת ספרי מפות דרכים עבי כרס, אך לעולם לא נפגש עם שום
דבר חוץ מעצמו. כאשר הוא מבקש לתעד את עולמו של הנסיך הקטן, זה מספר לו שעל
כוכבו יש שושנה יפה. אך הגיאורגרף מסביר לו שאינו מתעד שושנים. הנסיך הקטן
המום מכך שהוא עוסק בקליפת החיים, ומפסיד את הדברים החשובים כשושנה הרומזת
לגעגועי האדם אל אשת בריתו.

הנסיך הקטן מחפש עולם של משמעות ומוצא עולמות ריקים. מחריד במיוחד הוא
המראה של שלושה עצי באובב ענקיים האוחזים את הכוכב הקטן בשורשיהם, ומאיימים
לפוצץ אותו. כל זה קרה מפני שזרע הבאובב דומה לזה של השושנה, לכן התייחסו
אליו בשלוות נפש, לא ראו את הסכנה שטמונה בו, והתעצלו לנכש אותו.

הכוונה לכל מיני כוחות של רשע הנראים נחמדים בתחילתם, אך אם נרדמים בשמירה
ולא מכים בהם מיד, הם מתפתחים למפלצות. הוא רומז לנאציזם ולפשיזם אשר נראו
בהתחלה נחמדים כמו שושנה. וציור עצי הבאובב מפחיד מאוד, כאזהרה על הדחיפות
הנוראה לטפל בזה. כמובן הוא הדין בכל זרע פורענות שבכל דור ודור, בכל עם
ועם, ובכל חברה וחברה.

הנסיך הקטן עסוק בניכוש אינסופי של שורשי באובב המנסים להתעצם בכוכבו, וכן
בגריפת לועֵי שלושת הרי הגעש הכבויים אשר בכוכבו – לומר שגם על הר געש כבוי
יש להשגיח היטב.

נמצאנו למדים שהזמנתנו על ידי המחבר למצוא מחדש את הילד שבנו כי "כל
המבוגרים היו בהתחלה ילדים אך מעטים מהם זוכרים זאת" – אינה סתם שעשוע אלא
מטלה מאד רצינית ואחראית, הטמונה בתוך הילדות התמימה.

הדבר השלישי הנמצא בכוכבו של הנסיך הקטן הוא השושנה, הרעיה האידיאלית אליה
הוא כוסף. אך גם כאן מצפות לו אכזבות. השושנה היא אמנם מאד יפה, אך יש בה
קוצים: היא גאוותנית, מגונדרת ותובענית. יתר על כן, בחותרו אחר ידידות אמת,
הוא מגיע לגן שושנים, מגלה שהשושנה שלו אינה היחידה, ונעשה מאד אומלל. ואז
הוא פוגש את השועל, שבהתחלה נראה זר ומוזר, אך מתברר שהוא המלמד אותו מהי
הידידות העמוקה, איך יוצרים קשר אמתי, מה שהוא מכנה 'לאלף' "אתה אחראי לנצח
כלפי מי שאילפת" , "אותו הזמן שבזבזת עבור השושנה שלך, הוא שעושה אותה כל
כך חשובה עבורך", "רק דרך הלב רואים היטב, העיקר סמוי מהעין".

אחרי הרבה חיפושים, הנסיך הקטן הולך לצפות בשקיעת החמה, אך כוכבו כל כך קטן
שדי לו להזיז את כיסאו בכמה מטרים: אין צורך ללכת רחוק כדי לזכות באושר.
הוא כאן.

