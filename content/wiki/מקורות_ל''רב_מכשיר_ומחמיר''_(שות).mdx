---
title: "מקורות ל''רב מכשיר ומחמיר'' (שו\"ת)"
type: "שו\"ת"
---

\[מקורות ע"י הרב מרדכי ציון\]

לדוגמה, בבריסק היה עירוב והקהל כולו טלטלו בשבת, אך רב העיר הגר"ח
סולוביצ'יק והמורה הוראה של העיר הג"ר שמחה זעליג החמירו לא לטלטל (שו"ת
משנה הלכות טו קל). וכשביקר הגרי"ד סולוביצ'יק בבריסק בהיותו ילד הלך בע"ש
עם הדיין ר' שמחה זעליג לבדוק את העירוב (נפש הרב עמ' קע). וכדומה, בשו"ת
מבשן אשיב (סי' סח), הרב יהושע שלמה ון דייק, רב של רמת מגשימים ברמת
הגולן, מביא עובדות והנהגות ממו"ר הרה"ג יהושע נויבירט, מח"ס שמירת שבת
כהלכתה. באות ח', הוא כותב: "למרות שהיה הרב מקל לאחרים, לעצמו ולמשפחתו
היה מחמיר. הרב התיר להשתמש בחשמל המיוצר ע"י חברת החשמל בשבת, אך על עצמו
החמיר והשתמש במצבר ביתי. הרב החמיר על עצמו בעניין פתיחת מקרר בשבת. מעולם
לא אכלו בביתו גלידה בשבת, מפני שהוא לא היה פותח את דלת הפריזר בשבת. הרב
היה בודק בעצמו את כשרות העירוב בשכונת בית וגן ופיקח על כך, ואעפ"כ בעצמו
נהג שלא לטלטל בשבת כלל". אמנם אמר האדמו"ר מהרי"ד מבעלז שרב שנותן הכשר על
איזה דבר ואינו אוכל פעם אחת מהשגחתו אין לו כ"כ סייעתא דשמיא. ומנהגו של
רבי שמואל סלאנט – רבה של ירושלים, שכאשר פסק על מאכל מסויים שהוא כשר היה
אוכל מהמאכל הזה, להראות שגם הוא סומך על כשרות הדבר. וכן עשה הג"ר אליעזר
דוד גרינוולד, בעל קרן לדוד ורב ור"י בסטמאר, שפעם א' הוציא בידו איזה דבר
בשבת כדי להראות שהעירוב שהוא מכשיר הוא כשר וישר ומותר לכתחילה לישא משא
בשוקים וברחובות, אע"ג שבדרך כלל לא הוציא (פירוש על פרקי אבות 'אז יאמרו'
להג"ר יצחק אהרן גולדברגר, דיין ור"י לחסידי פאפא, עמ' עג, עז, קיד).

