---
title: "אמונות טפלותדרכי אמורי - סגולות (שו\"ת)"
type: "אמונות טפלותדרכי אמורי - סגולות (שו\"ת)"
---

מקורות ע"י הרב מרדכי ציון

**אמונות תפלות או אמונות טפלות**

ש: האם כותבים אמונות תפלות עם ת' או אמונות טפלות עם ט'?

ת: שנוי במחלוקת. עם ת' הכוונה אמונות חסרות טעם, שטויות והבלים. עם ט'
הכוונה שהם טפלים, כלומר שלאמונות העיקריות האמיתיות נדבקו גם אמונות ללא
ערך עצמי. אמנם יש לה מקום, אבל היא זניחה ולא עיקר. כנראה חידוש של ר'
נחמן קרוכמל על פי המילה הגרמנית Aberglaube, שפירושה אמונה נוספת, או
נספחת. כמדומני, מה שהכי מקובל זה עם ט'. בין כך ובין כך זה הבל.

**הצבעה על 3 כוכבים**

ש: מה המקור לכך שאצל ספרדים הורים אוסרים על ילדיהם להצביע על כוכבים
במוצאי שבת בגלל חששות שונים?

ת: השתמר אצל יוצאי ספרד ופורטוגל מחשש מפני סוכני האינקוויזיציה.

**ערך סגולות**

ש: האם יש ערך לסגולות?

ת: תלוי אלו. אבל יש יותר טוב מסגולות: תורה ומצוות (כשנולד להגרי"ש אלישיב
בן נין - הוא זכה לראות בחייו גם נכדי-נינים, דור שישי, דבר נדיר עד מאוד -
ואמרו לו שמי שהוא סנדק לבן נינו אינו רואה פני גיהינום \[עיין לקט יושר
יו"ד 52\], השיב הג"ר אלישיב: "כל ימי חיי אני עובד להיכנס לגן עדן בדלת
הראשית, ולא בדלת צדדית"! גדולה שמושה להרב צבי ויספיש עמ' רל - מ"צ).

**עלונים עם סגולות**

ש: האם לפסול בבית-הכנסת עלוני שבת עם סגולות משונות?

ת: לא ראוי לעשות צנזורה, אלא להסביר לאנשים שלא זו הדרך.

**הגנה מצרות**

ש: יש לי הרבה צרות בחיים. יש סגולה להתגונן מהן?

ת: שומר פיו ולשונו שומר מצרות נפשו. משלי כא כג.

**סגולה לחיים ארוכים**

ש: האם יש סגולה לחיים ארוכים שגם יהיו חיים טובים?

ת: מי האיש החפץ חיים אוהב ימים לראות טוב. נצור לשונך מרע ושפתיך מדבר
מרמה. תהילים לד יג-יד.

**אבני חושן**

ש: שמעתי אומרים שיש ערך לאבני החושן לרפואה?

ת: אין אלו אבני החושן אלא הבלים.

ש: שמעתי גם לגביהן שיש חרם להשתמש בסגולות קדמוניות?

ת: יש חרם להשתמש ברפואות קדמוניות. ים של שלמה. כי איננו יודעים לזהותן
ולהשתמש בהן וכו'. אבל כאן אין זו רפואה, אלא סתם הבל (עיין בספר נר באישון
לילה 31-30. והשיב הגר"ח קניבסקי שזה גם שטויות וגם חרם להשתמש בהם. דרך
שיחה א תכח. סגולות רבותינו 328 – מ"צ).

**אבן תקומה**

ש: שמעתי ברדיו סגולה מרב שכדי לדעת אם אשתי נאמנה לי, אשים אבן תקומה תחת
המיטה בזמן שהיא ישנה, אם היא נאמנת לי היא תתעורר ותחבק אותי, ואם לא, היא
תיפול מהמטה. מותר?

ת: אסור! (וכן אמר הגר"ח קניבסקי. סגולות רבותינו 327-326 – מ"צ).

**שתי טליתות**

ש: האם לבישת שתי טליתות או יותר היא סגולה?

ת: לא (וכן שו"ת דורש ציון לגרב"צ מוצפי: אין שום סגולה כלל. ומה שהגרח"פ
שיינברג – ראש ישיבת תורה אור בירושלים – היה לובש כ"כ הרבה ציציות, יש
הרבה שמועות וסיפורים. י"א כדי לצאת ידי כל הדעות בהלכות ציצית, וי"א
שהתחיל כשביתו הייתה חולה כדי לקיים מצוות בזכותה. הוא אמר: "זה 20-15 קילו
של מצוות...". כתב עת "משפחה" יב ניסן תשס"ח – גיליון 851. אמנם זו הנהגה
מיוחדת של גדול ישראל, ואין רמז לסגולה בכלל - מ"צ).

**מפתח הצדיק הלבן**

ש: הומלץ לי להחזיק בלידה את מפתח הצדיק הלבן. זה בעייתי?

ת: אמנם היה תלמיד חכם וצדיק גדול בשם כזה שהיה תלמיד הרדב"ז ונקבר בצפת,
אבל ענין המפתח הוא המצאה. אלא יש להחזיק בסגולת האמת: תשובה, תפילה וצדקה
(בראשית רבה מד יב. תפילת מוסף ימים נוראים – מ"צ).

**זוהר פנחס**

ש: מה המקור לכך שנשיאת זוהר פנחס בכיס היא סגולה?

ת: אין מקור (וכן שו"ת דורש ציון להגרב"צ מוצפי: המצאה – מ"צ).

**בועות בקפה**

ש: האם בועות בקפה מבשרות זכייה בכסף?

ת: הבלים.

**סגולה בדוקה**

ש: כדאי להשתמש בסגולות שונות נגד צרה? איזו סגולה מומלצת?

ת: "והייתם לי סגולה מכל העמים". הא כיצד? "אם שמע תשמעו בקולי ושמרתם את
בריתי והייתם לי סגולה מכל העמים". שמות יט ה. בשם השפת אמת (פעם אדם בא
לפני הגרי"ש אלישיב וביקש פיסת אפיקומן משולחנו כסגולה. אמר לו הגריש"א:
הגאון רבי מאיר דן פלוצקי, בעל כלי חמדה, סיפר שבא אדם לפני השפת אמת,
וסיפר לו על חולה בתוך ביתו. הפציר ברבי שיתן לו סגולה עבורו. דחאו הרבי,
אבל הלה לא הרפה. הודיע שלא יזוז מהחדר עד שיקבל את הסגולה. אמר השפת אמת:
"יש לי סגולה עבורך. לפני מתן תורה נאמר: 'והייתם לי סגולה מכל העמים'
\[שמות יט ה\], על ידי לימוד התורה ושמירתה". והוא הדין, אמר הג"ר אלישיב,
לענין האפיקומן כשמירה. מדוע לא תסתפק בסגולת התורה, ש"בהתהלכך תנחה אותך,
בשכבך תשמור עליך, והקיצות היא תשיחך" \[משלי ו כב\]. הגש"פ ישא ברכה 230 –
מ"צ).

