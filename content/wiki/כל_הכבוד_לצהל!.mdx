---
title: "כל הכבוד לצה\"ל!"
type: "מאמר"
---

## כל הכבוד לצה"ל!

\[אתר כיפה\]

\- הלו, סגן אלוף ארז לוטם?

\- כן, שלום, מדבר ארז.

\- אני בן דוד שני שלך, יראל.

\- מה שלומך, ר' יראל?

\- ברוך השם. אני מזמין אותך לברית מילה של בני מחר.

\- אני מצטער. הייתי שמח מאוד לבוא אבל יש לנו עבודה רבה.

\- אינך יכול לקבל חופשה מהמג"ד שלך?

\- אני המג"ד של עצמי, אבל איני יכול. הגזרה חמה מאוד.

\- אז מה זה שווה להיות מג"ד?

\- לי זה באמת לא שווה, אבל לעם ישראל זה שווה ואני שמח על כך. דווקא היה
לי לילה נפלא.

\- ישנת נפלא?

\- להפך. לא ישנתי כלל. תפסנו חמישה מחבלים שהתכוננו לבצע כמה פיגועים.

\- יישר כוח! אז תשלים את השינה בלילה אחר.

\- הלוואי. אני ישן בממוצע שלוש שעות בלילה.

\- אינך נרדם בפעילות?

\- אי אפשר להירדם! אבל בישיבות קצינים, פעמים רבות הראש נשמט לי על
השולחן.

\- סתם שאלה, ארז, צריך גדוד שלם לתפוס חמישה אויבים?! זה כבר לא "רבים ביד
מעטים" אלא "מעטים ביד רבים".

\- אוי, ר' יראל, כמה אינך מכיר את המציאות. מחבלים זה כמו תותח שיורה בבת
אחת לכל הכיוונים. אינך יודע כמה קשה לתפוס מחבל אחד. כמה לילות בלי שינה
וכמה סיכונים.

\- עכשיו אני מבין למה אתם מחטיאים ויש פיגועים.

\- העלבת אותי ואת חיילַי, ר' יראל. יש לנו כל כך הרבה הצלחות¸ וכל כך מעט
הוקרה. נדיר מאוד שאנו מחטיאים. אנו שולטים בקני המרצחים באופן כמעט מוחלט,
בתוך השטח שלהם.

\- איך אתם מצליחים?

\- זו מכפלה של כמה גורמים. א. חיילים מעולים, לוחמים נועזים בלי פחד. כל
מחזור עולה על קודמו. ב. רוח לחימה גבוהה, מוטיבציה חזקה, אמונה בצדקת
הדרך, "שמחים בצאתם וששים בבואם, עושים באימה רצון קונם", גם אם אין להם
כיפה על הראש. ג. לכידות. מסירות מוחלטת איש לרעהו. בזמנו פרעה אמר "הנה עם
בני ישראל רב ועצום ממנו" (שמות א ט). הא כיצד עצום ממנו? פעם ראיתי פירוש
שזה בזכות "היותם עם אחד ומיוחד (מאוחד), הגם שיהיו מעטים בערך שאר האומות,
ייחשבו לרבים ועצומים מהם, לצד שהם כל אחד נותן נפשו על אחיו וזה ידוע
ליודעי ערך מלחמה" (אור החיים שם).

\- אבל הפקרתם פצוע בקבר יוסף.

\- אכן זו היתה טעות נוראה, אבל זהו דווקא היוצא מן הכלל היחיד בכל
ההיסטוריה שלנו - שמאשר את הכלל. אני אומר לך, ר' יראל, איזה מקום נפלא
הצבא שלנו, בו כולם אחים, דתיים ולא דתיים, ימנים ושמאלנים, אשכנזים
וספרדים! איזה חזון מרנין!

\- אבל לא ענית לי על "מעטים ביד רבים".

\- יש לך טעות אופטית. אנו מוקפים בכל מיני אויבים. המרצחים הם רק קצה
הקרחון. יש מסביבנו מדינות רבות, שבהן מאות מיליונים של אויבים, המכינות
מלחמה נגדנו. סקר הראה שאנחנו המדינה המאוימת ביותר בעולם עם המספר הגדול
ביותר של קנים מכוונים נגדנו לכל קמ"ר.

\- אל תדאג, ארז, ד' יעזור.

\- ד' כבר עוזר. עוזר יום יום ואנחנו עוזרים לו לעזור לנו. אנו שלוחיו.
חוסלו כל ראשי ארגוני הטרור, אלו שנותרו הם סוג 6 בערך. המציאות היא יותר
מכל חלום. בוודאי ד' עושה לנו נסים, אבל זה יחד עם מסירות הנפש שלנו.

\- גם אני מוסר נפשי על התורה

\- תאמין לי, אני מאד מעריך זאת. אבל אצל חיילי, זו מסירות נפש ממש, מסירות
נפש כפשוטו, אני מאוהב בחיילי. כאלה לוחמים אמיצים ויחד עם זה עדיני נפש.

\- אז אולי תעשה מאמץ קטן ובכל זאת תבוא לברית מילה.

\- אתה יודע, ר' יראל, שכבר שלוש שבתות לא הייתי עם אשתי וילדי. לפני
שבועיים תכננתי להגיע וברגע האחרון הוכרחתי להישאר. ולפני שבוע אחרי הקידוש
קראו לי וחזרתי. רק באמצע השבוע קפצתי לערב אחד לאשתי ולילדי. היתה חגיגה
של ממש.

\- אני יכול לומר לך משהו, ארז? משהו שלא אמרתי מעולם?

\- אמור כאוות נפשך.

\- כל הכבוד לצה"ל!

- פורסם בשאילת שלמה 346

