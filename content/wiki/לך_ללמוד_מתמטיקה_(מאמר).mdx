---
title: "לך ללמוד מתמטיקה (מאמר)"
type: "מאמר"
---

## לך ללמוד מתמטיקה

\[הרב שלמה אבינר\]

לך ללמוד מתימטיקה ושאר מדעים תיאורטיים כמו פיסיקה או כימיה. שמא תאמר
איזו תועלת תצא לנו מזה? האם לא עדיף לעסוק בעניינים מעשיים שיביאו ברכה
לאומה? אם כך שאלת, שכחת את הפתגם הגדול שאין דבר מעשי יותר מתיאוריה.

על יסוד מדעים תיאורטיים, מתפתחים מדעים שימושיים, ומתוך כך טכנולוגיה,
והתוצאה היא עוצמה כלכלית וצבאית, מה שמביא ברכה לאומית רבה.

ברוך ד', באו לנו מדענים רבים מחוץ לארץ, גם נוצרו בארץ, אך עדיין זקוקים
אנו לרבים רבים.

ומה עם לימוד תורה? ודאי תלמוד תורה כנגד כולם! אבל רואה אני שלא כולם
מוסרים נפשם ללמוד תורה כל החיים, אלא רבים פונים למקצועות שונים, וכמובן
גם קובעים עתים לתורה. אין בכך איסור, לא כתוב בשום מקום שכל עם ישראל
צריכים כולם ללמוד תורה יומם ולילה. ריבונו של עולם חילק כשרונות בין בני
האדם. ראה מה כתב מרן הרב קוק: "ובחילוק המקצועות השונים בסדרי הלימוד, לפי
התכונות הנפשיות השונות, יש מי שנטייתו חזקה לחכמות מיוחדות (=לימודי חול),
שגם הוא צריך ללכת לפי נטייתו הפנימית, ויקבע עתים לתורה, וזה וזה יעלה
בידו, כי יפה תלמוד תורה עם דרך ארץ (=מקצוע),וכבר נסתפקו התוספות-ישנים
בשלהי מסכת יומא (פה ב ד"ה תשובה), מה שיהיה עיקר וטפל, ובכלל, הדבר תלוי
לפי התכונה וטבע הנפש של כל אחד ואחד" (אורות התורה ט ו). תלמוד תורה כנגד
כולם, אבל לא נגד כולם אלא בעד כולם.

לכן אם יש לך נטיה למדעים ולא לתורה, ואין תורתך אומנותך, אל תחפש לך מקצוע
קל שמרוויחים בו כסף רב, אלא מסור נפשך ללמוד מתימטיקה. לא תרוויח הרבה,
תעמול הרבה, אבל תביא ברכה רבה לאומה.

זכורים לנו לרעה ימי מלחמת עולם השניה והשריפה הגדולה שנשרף עמנו. אבל
מאיפה שאבו הגרמנים ימח שמם כוח צבאי רב כל כך? אחת התשובות היא: גרמניה
היתה מלכת המדע העולמי, מתוך כך קשה היה להתחרות עם הטכנולוגיה שלה, למשל
אין להשוות מטוס מסרשמיט גרמני עם ספיטפייר אנגלי. ראה זאת נשיא ארצות
הברית והחליט להקדיש אחוז עצום ממשאבי הכסף והאדם למחקר ופיתוח. ועתה ארצות
הברית היא המעצמה המדעית בהא הידיעה, מתוך כך המעצמה הטכנולוגית, הכלכלית
והצבאית.

ואיפה אנחנו? מעשה ברבה בר בר חנה שהלך במדבר וראה אווזים ושאל אותם: היש
לי בכם חלק לעולם הבא? אחד הרים את כנפו ואחד את רגלו. כאשר בא לפני רבי
אלעזר, אמר לו: עתידין ישראל ליתן עליהן את הדין (בבא בתרא עג ב). כמובן,
זה משל. מסביר מרן הרב קוק שהאווז רומז למדע. "הרואה אוז בחלום, יצפה
לחכמה" (ברכות נז א), כלומר חכמות הטבע. אותם מדעים מוערכים מאוד בעולם וגם
מביאים תועלת רבה. השאלה היא האם יש בהם חלק לעולם הבא. התשובה היא חיובית
ויש בהם שני צדדים של עבודת ד'. יש צד עליון, הנרמז בהרמת הכנף, כלומר
עילויָם הפנימי של החכמות והתחברות אל קדושת התורה, מה שמוסיף דעת ד', ולא
על זה נדבר עתה (ועיין אגרות הראיה ח"א עמ' כג בשם הרמב"ם).

ויש צד מעשי, הנרמז על ידי הרמת הרגל: "בכח הפעולה החמרית להגדיל מעשי עולם
הזה, יש בזה עבודת ד', לקדש שם שמים בהרבות כבודן של ישראל", לעומת הגויים
שמשתמשים במדעים כ"חכמות שפלות של כלים ומכונות והגדלת התאוות", - "כח
הפעולה המעשית שבהם יכולים ישראל להשתמש בו, כשישובו בתשובה ויהיה כבודם של
ישראל מתעלה על ידי זה, ועל ידי זה יגדל כבוד ד' יתברך וכבוד תורתנו
הקדושה" (אגדות רבה בר בר חנה, מאמרי הראיה 438-439). באותם מדעים אפשרו
להשתמש לרעת המין האנושי חלילה או לרוממותו המוסרית, וזה תפקידן של ישראל,
ואם אינם ממלאים תפקיד זה, ומשאירים את המדעים בידי הגויים, עתידים הם ליתן
את הדין.

אף אנו נקראים לתת את הדין על כך שאיננו מעצימים מספיק את מדינתנו באופן
מדעי. לך לאוניברסיטאות בחוץ לארץ ותראה אלו מספרים אדירים של ערבים
הלומדים מתימטיקה ומדעים תיאורטיים מתוך דחיפה של מנהיגיהם הרוחניים,
היודעים שזהו המפתח הגדול לפיתוחם הטכנולוגי של מדינותיהם. אמנם רבים אינם
מוכשרים לכל אלה, אבל חלקם כן מסוגלים לתרום משמעותית.

לכן נקראים אנו להיות מעצמה מדעית עולמית וראויים אנו לכך, וברכה תבוא לנו
ולמין האנושי מתוך כך. כמובן תלמוד תורה כנגד כולם, אך אם לא לתורה מועדות
פניך במשך כל ימי חייך, לך ללמוד מתימטיקה ושאר מדעים תיאורטיים, והיה
לברכה, וגם עליך יוכלו לברך: ברוך הנותן מחכמתו לבשר ודם.

