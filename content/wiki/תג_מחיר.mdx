---
title: "תג מחיר"
type: "מאמר"
---

## תג מחיר

\[ראיון באתר "כיפה"\]

ביחס לפגיעה ברכבי הצבא ביצהר, אם יש מידע על כוונה לבצע פעילות כזו, יש
לדווח לרשויות. אך יש להדגיש שלא מדובר בכל תושבי יצהר אלא במיעוט שולי
מאוד.

צריך לדווח על תופעות כאלה לפני שהן מתרחשות. זה מזיק לעם ישראל, ליישוב,
לנפגע ואף לפוגע עצמו. אם מישהו יודע שאמור להיעשות משהו הוא צריך לעצור את
האדם מלעשות את הפעולה, למצוא נתיבים למנוע את המעשה.

אסור להעניש אדם אחד על עברה של אדם אחר ולכן תג מחיר אסור. ובכלל, אנחנו
מוותרים על שימוש בכוח לטובת הצבא והמשטרה ואם כל אחד יתחיל להשתמש בכוח
תהיה אנדרלמוסיה כי כל אחד יחשוב שהוא צודק. הוי מתפלל לשלומה של מלכות
שאלמלא מוראה איש את רעהו חיים בלעו.

אך בניגוד לטענות כי מדובר באשמת תושבי יצהר, בפועל מדובר בתופעה שולית
ורוב התושבים אינם אשמים במעשים הללו. ההנהגה של יצהר הסתייגה מהפעולה הזו
ולכן לא ישר לומר שיצהר ביצעו אותה. זה לא טוב לעשות הכללות. אנטישמים נהגו
כך, אמרו שיהודי אחד גנב ועשו את כולם גנבים.

אני מכיר את האנשים של יצהר והם לא שונים ממני או ממך. אלו אנשים רגילים
וטובים.

ההתרכזות בדברים השוליים הללו אינה בריאה מבחינה לאומית, זה לא רעיון טוב
לעסוק בדברים שוליים מכיוון שזה מסלף את הראייה האמיתית על המציאות.
בשיעורי סטטיסטיקה באוניברסיטה אומרים שפחות מעשרה אחוזים הם כלום ובמקרה
הזה מדובר באלפית האחוז.

אם רוצים לבטל את התופעות הללו צריך להפסיק להתייחס אליהן, לכן טועה
התקשורת על התעסקותה בפרשות התג מחיר. הפרסום משרת את המגמות הללו. הפעולות
הללו מזעריות ואם לא היו מדווחים עליהן אף אחד לא היה מכיר אותן. יוצא
באופן פרדוקסלי שדווקא העיתונאים שמתנגדים לתג מחיר מאפשרים לו פרסום ובכך
הם בל כורחם שותפים לדבר. אם לא היו מדברים על התופעה היא הייתה חדלה
מעצמה. אנו לא בעד צנזורה אבל העובדה היא שבמדינות בהן יש צנזורה על תופעות
אלו, הן חדלות מעצמן. לא בריא לעסוק בדברים אלו. תמיד יהיו דברים שוליים.
אם רוצים שהתופעה תחדל צריך לחדול מלתת לה במה תקשורתית.

- פורסם בשאילת שלמה 330

