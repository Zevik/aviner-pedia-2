---
title: "כנוס את כל היהודים (מאמר)"
type: "מאמר"
---

**כנוס את כל היהודים**

זאת התנועה שלנו, תנועת ההתחברות, תנועה חדשה-ישנה, ככל שרבים יתגייסו
אליה, היא תביא יותר ברכה ומהפכה.

תנועה ההתחברות נוסעת בכביש עוקף תקשורת, עוקף פוליטיקה, עוקף הפגנות, עוקף
מחאות בוטות, עוקף אמירות מסוימות, עוקף מאזן אימה של: אם לי רע גם לך יהיה
רע, עוקף את ה'נגד'. התחברות היא 'בעד', בעד אחדות האומה מעל הכל. התחברות
היא נגד מנצחים ומנוצחים, היא בעד שכולנו מנצחים ואף אחד אינו מנוצח, היא
בעד הליכה מבית לבית, ומלב אל לב.

בתנועתנו, אנו רגילים לומר ששמחים אנו להיות יחד בארצנו, שמחים שיש לנו
מדינה וצבא. שמחים על מה שיש ומתוך כך שואפים להרבה יותר: שיהיה כבוד
לעבודה ולא למוסרה לזרים, שתהיה תשוקה להחזיק בארצנו ולא למסור ממנה לזרים;
להיות חייל זה כבוד, ולהיות חייל קרבי זה כבוד גדול; חינוך טוב עם לב, עם
אמונה ועם מידות טובות; החלטות בתי משפטו טבעיות, ישרות ואמיתיות; נוער ישר
וטוב בלי אלימות, אלכוהול, שחיתות וסמים; ביטחון בארץ בלי כניעה לטרור;
טלוויזיה נקיה ואומנות עדינה; משפחות מאושרות ללא נשים מוכות או מושפלות;
נישואים כשרים, צנועים ונאמנים; משפחות ברוכות ילדים; כבוד השבת ולא בילוי
קניות ושלילת חופש לעובדים; מדיניות רווחה רחבה בה תיעלם כל מצוקתם הכלכלית
של אחינו.

כל כך הרבה שאיפות, איך נצליח? לשם כך נדבר יחד, נתחבר יחד. רחוק מזרקורי
התקשורת.

זה הכלל, "את אחי אנוכי מבקש". ניפגש, לא כדי להשיג משהו, אלא כדי להיפגש,
כי אנשים אחים אנחנו, וכך נשיג את הכל.

